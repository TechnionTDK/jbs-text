צפניה פרק-א
{א}  דְּבַר יְהוָה אֲשֶׁר הָיָה אֶל צְפַנְיָה בֶּן כּוּשִׁי בֶן גְּדַלְיָה בֶּן אֲמַרְיָה בֶּן חִזְקִיָּה בִּימֵי יֹאשִׁיָּהוּ בֶן אָמוֹן מֶלֶךְ יְהוּדָה: 
 מצודת דוד  דבר ה'. ר''ל זהו דבר ה' אשר היה וגו' : (מצודת דוד)
{ב}  אָסֹף אָסֵף כֹּל מֵעַל פְּנֵי הָאֲדָמָה נְאֻם יְהוָה: 
 רש"י  אסוף אסף. לשון כליון כמו (שופטים יח) ואספת את נפשך דמיכה ואל''ף חסרה בתיבה שנייה שהרי היה לו לכתוב אאסוף אבל יש כאלה הרבה כמו לא יהל שם ערבי (ישעיה יג) שהוא כמו לא יאהל : (רש"י)
 מצודת דוד  אסוף. אכלה כל מעל אדמת ישראל : (מצודת דוד)
 מצודת ציון  אסוף אסף. ענין כליון כמו ואספת את נפשך (שופטים יח) והיה ראוי לומר אסף אאסף ותחס' האל''ף : (מצודת ציון)
{ג}  אָסֵף אָדָם וּבְהֵמָה אָסֵף עוֹף הַשָּׁמַיִם וּדְגֵי הַיָּם וְהַמַּכְשֵׁלוֹת אֶת הָרְשָׁעִים וְהִכְרַתִּי אֶת הָאָדָם מֵעַל פְּנֵי הָאֲדָמָה נְאֻם יְהוָה: 
 רש"י  והמכשלות את הרשעים. הם העכו''ם : (רש"י)
 מצודת דוד  אסף אדם. עתה יפרש את מי יכלה : והמכשלות. ר''ל התחבולות מה שהרשעים מכשילים בהם את הבריות יאבדו הם עם הרשעים : והכרתי וגו'. כפל הדבר להפלגת הענין : (מצודת דוד)
 מצודת ציון  את הרשעים. עם הרשעים : (מצודת ציון)
{ד}  וְנָטִיתִי יָדִי עַל יְהוּדָה וְעַל כָּל יוֹשְׁבֵי יְרוּשָׁלִָם וְהִכְרַתִּי מִן הַמָּקוֹם הַזֶּה אֶת שְׁאָר הַבַּעַל אֶת שֵׁם הַכְּמָרִים עִם הַכֹּהֲנִים: 
 רש"י  את שאר הבעל. שלא תהא שארית לזכרונו : הכמרים עם הכהנים. פלחיהון עם כומריהם : (רש"י)
 מצודת דוד  ונטיתי ידי וגו'. להכות בהם : את שאר הבעל. ר''ל אף שארית מה לא יהיה : (מצודת דוד)
 מצודת ציון  שאר. שיור : הכמרים. כן יקראו כהני עבודת כוכבים וכן וכמריו עליו יגילו (הושע י) : הכהנים. הם מין אחר מתחלפים בלבושיהם : (מצודת ציון)
{ה}  וְאֶת הַמִּשְׁתַּחֲוִים עַל הַגַּגּוֹת לִצְבָא הַשָּׁמָיִם וְאֶת הַמִּשְׁתַּחֲוִים הַנִּשְׁבָּעִים לַיהוָה וְהַנִּשְׁבָּעִים בְּמַלְכָּם: 
 רש"י  ואת הנשבעים לה'. וחוזרים ונשבעים במלכם בעכו''ם שלהם עושין עכו''ם עיקר לומר אם אין אתה מאמין בשבועת ה' הריני נשבע לך בעכו''ם : (רש"י)
 מצודת דוד  על הגגות. דרכם היה לעלות על הגגות להשתחות שמה לצבא השמים : ואת המשתחוים וגו'. ר''ל גם הצדיקים יכרתו : והנשבעים במלכם. הם האנשים שאינם משתחוים לא לה' ולא לצבא השמים שאין בהם אמונה כלל וכאשר ישבעו נשבעים במלכם כי לבד ממנו יראו ויפחדו וגם המה יאספו : (מצודת דוד)
{ו}  וְאֶת הַנְּסוֹגִים מֵאַחֲרֵי יְהוָה וַאֲשֶׁר לֹא בִקְשׁוּ אֶת יְהוָה וְלֹא דְרָשֻׁהוּ: 
 מצודת דוד  ואת הנסוגים וגו'. ר''ל אותם שבתחלה האמינו בה' ולאח''ז פרשו ממנו : ואשר לא בקשו. הם האנשים אשר מעולם לא בקשו את ה' : (מצודת דוד)
 מצודת ציון  הנסוגים. ענין החזרה לאחור כמו ולא נסוג ממך (תהלים פ) : (מצודת ציון)
{ז}  הַס מִפְּנֵי אֲדֹנָי יְהוִה כִּי קָרוֹב יוֹם יְהוָה כִּי הֵכִין יְהוָה זֶבַח הִקְדִּישׁ קְרֻאָיו: 
 רש"י  הקדיש קרואיו. זימן חיילותיו ליום מועד : (רש"י)
 מצודת דוד  הס מפני אד'. שתקו מפני ה' לבל תאמרו יארכו הימים כי לא כן הוא כי קרוב יום הגמול הבא מה' כי כבר הכין ה' לכם את הזביחה והזמין את הקרואים לסעודה הם חיות היער ועוף השמים שיאכלו בשר נבלת ההרוגים : (מצודת דוד)
 מצודת ציון  הס. ענין שתיקה כמו ויהס כלב (במדבר יג) : הקדיש. ענין הזמנה כמו קדשו קהל (יואל ב) : קרואיו. המזומנים לסעודה וכן בראש הקרואים (ש''א ט) : (מצודת ציון)
{ח}  וְהָיָה בְּיוֹם זֶבַח יְהוָה וּפָקַדְתִּי עַל הַשָּׂרִים וְעַל בְּנֵי הַמֶּלֶךְ וְעַל כָּל הַלֹּבְשִׁים מַלְבּוּשׁ נָכְרִי: 
 רש"י  מלבוש נכרי. תכשיטי עכו''ם : (רש"י)
 מצודת דוד  ופקדתי. אשגיח להביא גמול על השרים וגו' : מלבוש נכרי. דרך החשובים היה ללבוש מלבוש שהוא זר ומשונה ממלבושי יתר העם : (מצודת דוד)
 מצודת ציון  ופקדתי. ענין השגחה : נכרי. ענין זרות : (מצודת ציון)
{ט}  וּפָקַדְתִּי עַל כָּל הַדּוֹלֵג עַל הַמִּפְתָּן בַּיּוֹם הַהוּא הַמְמַלְאִים בֵּית אֲדֹנֵיהֶם חָמָס וּמִרְמָה: 
 רש"י  הדולג על המפתן. ת''י דמהלכין בנימוסי פלשתאי, שלא היו דורכים על מפתן דגון שנא' על כן לא ידרכו כהני דגון וגו' (שמואל א ה) : (רש"י)
 מצודת דוד  על וגו'. הם עבדי המושלים אשר ידלגו במהירות רב על מפתן פתחי העם לעשוק ולגזול חמס ומרמה ר''ל עושר הבא בחמס ובמרמה : (מצודת דוד)
 מצודת ציון  הדולג. ענין קפיצה : המפתן. אסקופה כמו מתחת מפתן הבית (יחזקאל מז) : חמס. עושק : (מצודת ציון)
{י}  וְהָיָה בַיּוֹם הַהוּא נְאֻם יְהוָה קוֹל צְעָקָה מִשַּׁעַר הַדָּגִים וִילָלָה מִן הַמִּשְׁנֶה וְשֶׁבֶר גָּדוֹל מֵהַגְּבָעוֹת: 
 רש"י  משער הדגים. ת''י מתרע נוניא ושער היה בירושלים וכך שמו : מן המשנה. משער העופות שהוא שני לו : (רש"י)
 מצודת דוד  משער הדגים. יהיה נשמע משער הדגים כן היה שם השער : ויללה. קול יללה יהיה נשמע מן המשנה ושבר גדול ישמע מן הגבעות אשר הם סביבות ירושלים : (מצודת דוד)
 מצודת ציון  המשנה. מל' שנים ור''ל בין שתי החומות שהיא משנה לעיר וכן והיא יושבת בירושלים במשנה (מ''ב כב) : (מצודת ציון)
{יא}  הֵילִילוּ יֹשְׁבֵי הַמַּכְתֵּשׁ כִּי נִדְמָה כָּל עַם כְּנַעַן נִכְרְתוּ כָּל נְטִילֵי כָסֶף: (ס) 
 רש"י  יושבי המכתש. נחלא דקדרון שעמוקה כמכתשת זה ת''י ומדרש אגדה משער הדגים זו עכו הנתונה בחיקו של הים ששם נצודים דגים הרבה : מן המשנה. לוד שהיא משנה לירושלים : מהגבעות. זו צפורי שיושבת בראשי ההרים כצפור : יושבי המכתש. זו טבריא שעמוקה מכל ארץ ישראל : כי נדמה כל עם כנען. ת''י ארי אתר כל עמא דדמי עובדיהון לעובדי עמא דארעא דכנען : כל נטילי כסף. כל עתירי נכסיא טעוני משא כסף וזהב כמו (משלי כז) כובד האבן ונטל החול ל' משא : (רש"י)
 מצודת דוד  כי נדמה. כי נכרת כל עדת התגרים וכל נושאי משא הכתף הם עשירי העם : (מצודת דוד)
 מצודת ציון  הילילו. מל' יללה : המכתש. שם מקום בירושלים עמוקה ככלי המכתשת שדוכין בה בשמים : נדמה. ענין כריתה כמו ער מואב נדמה (ישעיה טו) : עם כנען. ר''ל עדת התגרים כמו כנען בידו מאזני מרמה (הושע יב) : נטילי. ענין משא כמו ונטל החול (משלי כו) : (מצודת ציון)
{יב}  וְהָיָה בָּעֵת הַהִיא אֲחַפֵּשׂ אֶת יְרוּשָׁלִַם בַּנֵּרוֹת וּפָקַדְתִּי עַל הָאֲנָשִׁים הַקֹּפְאִים עַל שִׁמְרֵיהֶם הָאֹמְרִים בִּלְבָבָם לֹא יֵיטִיב יְהוָה וְלֹא יָרֵעַ: 
 רש"י  אחפש את ירושלים בנרות. אדקדק בעונותיהם : הקופאים. הצפים על שמריהם ויצף הברזל (מלכים ב ו) מתרגמינן וקפא פרזלא : האומרים בלבבם לא ייטיב ה'. לעושי רצונו : ולא ירע. לעוברי רצונו : (רש"י)
 מצודת דוד  אחפש וגו'. לבל יסתיר מי מפני והוא ענין מליצה לומר לא השאיר מי מהם : ופקדתי. אשגיח להביא גמול על האנשים היושבים שקט ושאנן כיין הצף על שמריו שאינו מפיג טעם כלומר לא בא להם שום מחסור ומרוב כל מבעטים במקום ואומרים בלבבם לא ייטיב ה' לצדיקים ולא יעשה רע להרשעים הכל לפי המקרה : (מצודת דוד)
 מצודת ציון  אחפש. ענין בקור ודרישה כמו תמנו חפש מחפש (תהלים סד) : הקופאים. הצפים ממעל כי ויצף הברזל (מ''ב ו) תרגומו וקפא פרזלא : שמריהם. הוא עכירת המשקה הנופל לשולי הכלי כמו ושקט הוא אל שמריו (ירמיה מח) : ירע. מלשון רעה : (מצודת ציון)
{יג}  וְהָיָה חֵילָם לִמְשִׁסָּה וּבָתֵּיהֶם לִשְׁמָמָה וּבָנוּ בָתִּים וְלֹא יֵשֵׁבוּ וְנָטְעוּ כְרָמִים וְלֹא יִשְׁתּוּ אֶת יֵינָם: 
 מצודת דוד  והיה חילם למשסה. לכן יהיה עשרם למדרס רגלי האויב ובתיהם יהיו שממה כי יגלו מהם : ובנו בתים. הם יטריחו בבניין כי יבנו בתים אבל לא ישבו בהם כי יגלו מארצם וכן ונטעו כרמים וגו' : (מצודת דוד)
 מצודת ציון  חילם. עשרם כמו ישא את חיל דמשק (ישעיה ח) : למשסה. ענין רמיסה כמו למשסה ואין אומר השב (שם מב) : (מצודת ציון)
{יד}  קָרוֹב יוֹם יְהוָה הַגָּדוֹל קָרוֹב וּמַהֵר מְאֹד קוֹל יוֹם יְהוָה מַר צֹרֵחַ שָׁם גִּבּוֹר: 
 רש"י  מר צורח שם גבור. הגבור יצרח שם בקול מר : (רש"י)
 מצודת דוד  קרוב יום ה' הגדול. יום הגמול הגדול הבא מה' קרוב הוא ומאד מהר יבוא : קול יום ה'. ר''ל הקול של יום ה' תהיה גדול כ''כ עד שאפילו הגבור ימם לבבו וישאג במלחמה קול מר : (מצודת דוד)
 מצודת ציון  צורח. ענין שאגת קול גדול כמו יריע אף יצריח (, שם) : (מצודת ציון)
{טו}  יוֹם עֶבְרָה הַיּוֹם הַהוּא יוֹם צָרָה וּמְצוּקָה יוֹם שֹׁאָה וּמְשׁוֹאָה יוֹם חֹשֶׁךְ וַאֲפֵלָה יוֹם עָנָן וַעֲרָפֶל: 
 רש"י  יום שואה. לשון שממון : ומשואה. שממון יותר : (רש"י)
 מצודת דוד  יום עברה. זה היום יהיה יום עברה כי המקום ישלח בהם עברה וזעם : (מצודת דוד)
 מצודת ציון  עברה. ענין כעס : ומצוקה. עניינו כמו צרה וכן בארץ צרה וצוקה (שם ל) וכפל המלה בשמות נרדפים להפלגות הענין : שואה ומשואה. ענין חושך ושממון כמו אמש שואה ומשואה (איוב ל) : וערפל. הוא עב הענן : (מצודת ציון)
{טז}  יוֹם שׁוֹפָר וּתְרוּעָה עַל הֶעָרִים הַבְּצֻרוֹת וְעַל הַפִּנּוֹת הַגְּבֹהוֹת: 
 מצודת דוד  יום שופר ותרועה. אז יהיה נשמע קול שופר מן הכשדים הצרים על הערים הבצורות וגו' : (מצודת דוד)
 מצודת ציון  הפנות. הם המגדלים שדרכם לעמוד בפנות וזויות המבצר : (מצודת ציון)
{יז}  וַהֲצֵרֹתִי לָאָדָם וְהָלְכוּ כַּעִוְרִים כִּי לַיהוָה חָטָאוּ וְשֻׁפַּךְ דָּמָם כֶּעָפָר וּלְחֻמָם כַּגְּלָלִים: 
 רש"י  והצרותי לאדם. לישראל הקרויים אדם : ולחומם. בשרם ול' ערבי בשר קורין אל לחם : כגללים. רעי : (רש"י)
 מצודת דוד  והצרותי לאדם. אביא צרה על יושבי ארץ ישראל וילכו כעורים מבלי דעת אנה ימצאו הצלה : כעפר. כמו העפר הנשפך בכל הארץ ובשרם יושלך בכל המקומות כגללי הצואה : (מצודת דוד)
 מצודת ציון  והצרותי. מל' צרה : ולחומם. כן יקרא גם הבשר כמו כי לחמם לנפשם (הושע ט) : כגללים. כצואה כמו כגללו לנצח יאבד (איוב כ) : (מצודת ציון)
{יח}  גַּם כַּסְפָּם גַּם זְהָבָם לֹא יוּכַל לְהַצִּילָם בְּיוֹם עֶבְרַת יְהוָה וּבְאֵשׁ קִנְאָתוֹ תֵּאָכֵל כָּל הָאָרֶץ כִּי כָלָה אַךְ נִבְהָלָה יַעֲשֶׂה אֵת כָּל יֹשְׁבֵי הָאָרֶץ: (ס) 
 מצודת דוד  גם כספם וגו'. לא די שלא יוכלו להציל עצמם בגבורתם כי גם בכספם וזהבם לא יצילו את עצמם בתת שוחד אל הכשדים כי לא יקחו פדיון נפש : ביום עברת ה'. ביום בא עברת ה' : כל הארץ. כל יושבי הארץ : כי כלה אך נבהלה יעשה. ר''ל הבהל' יעש' אך כליון אל כל יושבי הארץ ולא ימצאו פדיון בשוחד ממון : (מצודת דוד)
 מצודת ציון  קנאתו. ענין כעס וחמה כמו הם קנאוני בלא אל (דברים לב) : תאכל. ענין השחתה : נבהלה. מל' בהלה : (מצודת ציון)
צפניה פרק-ב
{א}  הִתְקוֹשְׁשׁוּ וָקוֹשּׁוּ הַגּוֹי לֹא נִכְסָף: 
 רש"י  התקוששו. התלקטו ואספו יחד כמו לקושש קש (שמות ה) : וקושו. מעשיכם השוו מעשיכם לדעת קונכם, ורז''ל דרשו קשוט עצמך ואח''כ קשוט אחרים עשו שניהם לשון היקש אדם המשוה עצמו ומישר דרכו : הגוי לא נכסף. ת''י דלא חמד למיתב לאורייתא : (רש"י)
 מצודת דוד  התקוששו וקושו. חפשו עצמיכם אחר העבירות שבידכם לשוב מהם וגם חפשו עבירת זולתכם להשיב אותם : הגוי לא נכסף. אתם הגוי שאינכם עתה חשוקים לה' : (מצודת דוד)
 מצודת ציון  התקוששו וקושו. ענין החפוש והלקיטה היטב כמו לקושש קש (שמות ה') : נכסף. ענין חשק וחמוד כמו נכסוף נכספתה (בראשית לא) : (מצודת ציון)
{ב}  בְּטֶרֶם לֶדֶת חֹק כְּמֹץ עָבַר יוֹם בְּטֶרֶם לֹא יָבוֹא עֲלֵיכֶם חֲרוֹן אַף יְהוָה בְּטֶרֶם לֹא יָבוֹא עֲלֵיכֶם יוֹם אַף יְהוָה: 
 רש"י  בטרם לדת חוק. לפני בא הגזירה : כמוץ עבר. הרי זה מקרא קצר כמוץ העובר מלפני רוח וכעשן העובר מלפני השמש וזהו תרגומו של עבר יום כך ת''י תהוון דמן לכמוצא דנשב ביה רוחא וכתננא דעדי מן קדם יומא, נ''א כטולא דעדו וכו' זהו ל' צל : (רש"י)
 מצודת דוד  בטרם לדת חוק. עד לא יולד חוק הגזירה : כמוץ עבר יום. הוא כמו היפך יום כמוץ עבר ומוסב על בטרם לומר בטרם יבא יום שתהיו בו נפזרים לבין הבבליים כמוץ העובר ברוח : בטרם וגו'. חרון אף ה'. הוא חוק הגזירה וכפל הדבר לתוספות אזהרה : יום אף ה'. והוא יום הבא מהפורעניות : (מצודת דוד)
 מצודת ציון  חוק. גזירת המקום : כמוץ. היא פסולת התבואה כמו כמוץ יסוער מגורן (הושע יג) : (מצודת ציון)
{ג}  בַּקְּשׁוּ אֶת יְהוָה כָּל עַנְוֵי הָאָרֶץ אֲשֶׁר מִשְׁפָּטוֹ פָּעָלוּ בַּקְּשׁוּ צֶדֶק בַּקְּשׁוּ עֲנָוָה אוּלַי תִּסָּתְרוּ בְּיוֹם אַף יְהוָה: 
 מצודת דוד  אשר משפטו פעלו. אשר עשו משפט ה' : בקשו צדק. ר''ל ואתם יתר העם בקשו מעתה צדק וענוה אולי עי''ז תהיו נסתרים ביום אף ה' ולא יעשה עמכם כלייה בגולה ולאח''ז תשובו לארציכם : (מצודת דוד)
 מצודת ציון  בקשו. ענין דרישה : (מצודת ציון)
{ד}  כִּי עַזָּה עֲזוּבָה תִהְיֶה וְאַשְׁקְלוֹן לִשְׁמָמָה אַשְׁדּוֹד בַּצָּהֳרַיִם יְגָרְשׁוּהָ וְעֶקְרוֹן תֵּעָקֵר: (ס) 
 רש"י  כי עזה עזובה תהיה. כי אם תעשו כן אפקוד על שכיניכם הרעים פלשת ועמון ומואב כמו שהנביא מסדרן והולך : בצהרים יגרשוה. אשדוד שמה ובצהרים אשר ישוד בה קטב יגרשוה ותהי שדודה, ד''א בצהרים יגרשוה מקום מרעה צאן היה וצהרים קשה לצאת בו צאן וכן הוא אומר איכה תרביץ בצהרים (שיר א) : (רש"י)
 מצודת דוד  כי עזה עזובה תהיה. ר''ל כאשר כן תעשו לא תהיו כלים בגולה ותשבו פה ותמצאו אז את עזה כשהיא עזובה מיושביה ואשקלון תהיה עוד לששמה : בצהרים יגרשוה. כאומר ואם יגרשוה בעת הצהרים לא יוכל מי מהם להסתיר עצמו ואת הכל יגרש ולא ישאר מי בארץ להחזיק בה : תעקר. ר''ל לא ישאר מי כדבר הנעקר בכח : (מצודת דוד)
{ה}  הוֹי יֹשְׁבֵי חֶבֶל הַיָּם גּוֹי כְּרֵתִים דְּבַר יְהוָה עֲלֵיכֶם כְּנַעַן אֶרֶץ פְּלִשְׁתִּים וְהַאֲבַדְתִּיךְ מֵאֵין יוֹשֵׁב: 
 רש"י  חבל הים. ספר ימא ול' חבל מדת הקרקע היא שמודדין בחבל כלומר הסמוכים לים : גוי כרתים. ת''י עמא דמחייבין לאישתצאה ומי הן יושבי חבל הים כנען ארץ פלשתים כי פלשתים יושבים על שפת הים האחרון במערב' של א''י בתוך מצרי תחומיה ואף שדורשו יונתן לכליה גוי כרתים מדינה היא בפלשתים ושמה כרתי וכן הוא אומר בצקלג אנחנו פשטנו על נגב הכרתי ועל אשר ליהודה ות''י על דרום כרתי ולמטה כתוב בכל השלל הגדול אשר לקחו מארץ פלשתים ומארץ יהודה : (רש"י)
 מצודת דוד  הוי יושבי חבל הים. אוי על היושבים במחוז שפת הים שהוא גוי כרתים הם מפלשתים כמ''ש פשטנו נגב הכרתי (ש''א ל) ולמטה בענין נאמר את השלל הגדול אשר לקחו מארץ פלשתים (שם) : דבר ה'. הוא האמור בסוף המקרא והאבדתיך וגו' : כנען ארץ פלשתים. פלשתים תחשב לארץ כנען כמ''ש מן השיחור וגו' לכנעני תחשב חמשת סרני פלשתים (יהושע י) ור''ל גם הם יחשבו לכנעני כי היה סמוך לה : מאין יושב. מבלי ימצא מי יושב שם : (מצודת דוד)
 מצודת ציון  חבל. כן יקרא המחוז כמו חבלי מנשה (יהושע יז) : (מצודת ציון)
{ו}  וְהָיְתָה חֶבֶל הַיָּם נְוֹת כְּרֹת רֹעִים וְגִדְרוֹת צֹאן: 
 רש"י  נות כרות רועים. נוה עראי שיכרו בה הרועים לחם בבוקר כרות לשון ויכרה להם כירה גדולה (מלכים ב ו) : (רש"י)
 מצודת דוד  נות כרות. מקום מדור חפירות הרועים לשבת בהן ושם יעשו גדרות צאן : (מצודת דוד)
 מצודת ציון  נות. מל' נוה ומדור : כרות. ענין חפירה כמו בור כרה (תהלים ז) : וגדרות. בנין גדר למרבץ צאן : (מצודת ציון)
{ז}  וְהָיָה חֶבֶל לִשְׁאֵרִית בֵּית יְהוּדָה עֲלֵיהֶם יִרְעוּן בְּבָתֵּי אַשְׁקְלוֹן בָּעֶרֶב יִרְבָּצוּן כִּי יִפְקְדֵם יְהוָה אֱלֹהֵיהֶם וְשָׁב (שבותם) שְׁבִיתָם: 
 רש"י  והיה חבל לשארית בית יהודה. והיה אותו הגבול גורל לשארית בני יהודה חבל זה ל' גורל הוא וכן ת''י ויהי עדבא לשארא דבית יהודה : (רש"י)
 מצודת דוד  והיה חבל. המחוז ההיא תהיה לשארית בית יהודה ומוסב לתחלת הענין שאמר אם תבקשו צדק וענוה לא תהיו כלים בגולה ותשבו פה ותמצאו ערי פלשתים שוממין אז תירשו אתם את הערים ההם : עליהם ירעון. ר''ל יתענגו בטובה : בערב ירבצון. ר''ל שם ינוחו בהשקט : כי יפקדם. כי ה' יזכרם לטובה ואת בני שבי הגולה יניחם בהשקט ומרגוע : (מצודת דוד)
 מצודת ציון  ירעון. מל' מרעה : ירבצון. ענין השכיבה לנוח : ושב. ענין ההשקט ומרגוע כמו בשובה ונחת (ישעיה ל) : שביתם. מל' שבי הגולה : (מצודת ציון)
{ח}  שָׁמַעְתִּי חֶרְפַּת מוֹאָב וְגִדּוּפֵי בְּנֵי עַמּוֹן אֲשֶׁר חֵרְפוּ אֶת עַמִּי וַיַּגְדִּילוּ עַל גְּבוּלָם: 
 רש"י  אשר חרפו את עמי. כשהיו מוליכין ישראל בגולה לצד ארץ כשדים והיו עוברין דרך עמון ומואב ורואים ישראל בוכים וגונחים וצועקין היו מונין אותן ואומרים מה לכם להיות סגופים מה תבכו הלא לבית אביכם אתם הולכים בעבר הנהר ישבו אבותיכם מעולם : ויגדילו על גבולם. ויתגאו על גבולם : (רש"י)
 מצודת דוד  אשר חרפו את עמי. כאשר גלה דרך ארצם חרפו אותו בדברים : ויגדילו על גבולם. ר''ל לקחו מאדמת ישראל להגדיל ולהוסיף על גבולם כמ''ש לבני עמון וגומר מדוע ירש מלכם את גד (ירמיה מט), או ר''ל כשעברו ישראל על גבולם דברו שם למולם דברים גדולים וקשים לבזותם : (מצודת דוד)
 מצודת ציון  וגדופי. ענין חרפה כמו וישראל לגדופים (שם מג) : (מצודת ציון)
{ט}  לָכֵן חַי אָנִי נְאֻם יְהוָה צְבָאוֹת אֱלֹהֵי יִשְׂרָאֵל כִּי מוֹאָב כִּסְדֹם תִּהְיֶה וּבְנֵי עַמּוֹן כַּעֲמֹרָה מִמְשַׁק חָרוּל וּמִכְרֵה מֶלַח וּשְׁמָמָה עַד עוֹלָם שְׁאֵרִית עַמִּי יְבָזּוּם וְיֶתֶר (גוי) גּוֹיִי יִנְחָלוּם: 
 רש"י  כי מואב כסדום תהיה. גם אתם לקדמתכ' תשובו לוט אביכם לא מסדום היה : ממשק חרול. השמעת קול כמו משק גבים (ישעיה לג) ואף מ''ם הראשונה יסוד היא בתיבה כמו ממשח הסוכך (יחזקאל כח) ממשק חרול השמעת קול חרולים הגדילים שם מאין עובר והן נוקשין זו על זו ומשמיעות קול : ומכרה מלח. מקום כריית מלח : (רש"י)
 מצודת דוד  לכן חי אני. לכן הריני נשבע כמו שאני חי כן תהיה מואב נהפכת כסדום וגומר : ממשק חרול. תהיה מלאה מהשמעות קול חרולים כי שם יגדלו הרבה מאין עובר ומנשיבת הרוח מקישים זה בזה ומשמיעים קול : ומכרה מלח. תהיה מלאה מכריית מלח בכל הפנות שיחפרו ימצאו מלח : שארית עמי. הנשאר מעמי יבוזו נחלתם כאשר ישובו לארצם מגלות בבל : ויתר וגו'. כפל הדבר במ''ש : (מצודת דוד)
 מצודת ציון  ממשק. ענין השמעת קול כמו כמשק גבים (שם לג) : חרול. מין קוצים כמו תחת חרול יספחו (איוב ל) : ומכרה. מל' כרייה וחפירה : יבזום. מל' בזה : (מצודת ציון)
{י}  זֹאת לָהֶם תַּחַת גְּאוֹנָם כִּי חֵרְפוּ וַיַּגְדִּלוּ עַל עַם יְהוָה צְבָאוֹת: 
 מצודת דוד  זאת להם. זאת יבוא להם בעבור גאונם אשר חרפו ודברו גדולות וקשות על עם ה' : (מצודת דוד)
 מצודת ציון  גאונם. מל' גאוה : (מצודת ציון)
{יא}  נוֹרָא יְהוָה עֲלֵיהֶם כִּי רָזָה אֵת כָּל אֱלֹהֵי הָאָרֶץ וְיִשְׁתַּחֲווּ לוֹ אִישׁ מִמְּקוֹמוֹ כֹּל אִיֵּי הַגּוֹיִם: 
 רש"י  כי רזה. התיש כחם : וישתחוו לו. כשיראו שנתקלקלו יראתן : (רש"י)
 מצודת דוד  נורא ה'. ה' הנורא ימשול עליהם לקחת מהם נקם כי ירזה ויתיש כח את כל אלהי הארץ הם שרי מעלה של העכו''ם ולא יוכלו להשפיע להם טובה : וישתחוו לו וגו'. ועוד יבא זמן אשר מכל איי העכו''ם ישתחוו לו כל איש ממקום מושבו כי כולם יכירו שאין אלהים זולתו וזה יהיה לעתיד : (מצודת דוד)
 מצודת ציון  רזה. ענין כחשות כמו במשמניו רזון (ישעיה ו) : (מצודת ציון)
{יב}  גַּם אַתֶּם כּוּשִׁים חַלְלֵי חַרְבִּי הֵמָּה: 
 רש"י  גם אתם כושים. כשגלו שם ישראל מעבר לנהרי כוש : (רש"י)
 מצודת דוד  גם אתם כושים. הואיל וגם אתם שמחתם על מפלת ישראל לכן תהיה גם אתם חללי חרבי : (מצודת דוד)
{יג}  וְיֵט יָדוֹ עַל צָפוֹן וִיאַבֵּד אֶת אַשּׁוּר וְיָשֵׂם אֶת נִינְוֵה לִשְׁמָמָה צִיָּה כַּמִּדְבָּר: 
 רש"י  על צפון. אשור בצפון אצל בבל : נינוה. הוא ראש לאשור : (רש"י)
 מצודת דוד  ויט ידו. המקום יטה ידו להכות את כשדים היושבים בצפון א''י וגם יאבד את אשור : את נינוה. הוא ראש ממלכת אשור : (מצודת דוד)
 מצודת ציון  ציה. ענין חורב ויובש : (מצודת ציון)
{יד}  וְרָבְצוּ בְתוֹכָהּ עֲדָרִים כָּל חַיְתוֹ גוֹי גַּם קָאַת גַּם קִפֹּד בְּכַפְתֹּרֶיהָ יָלִינוּ קוֹל יְשׁוֹרֵר בַּחַלּוֹן חֹרֶב בַּסַּף כִּי אַרְזָה עֵרָה: 
 רש"י  כל חיתו גוי. כל בהמות הגוים : קאת : וקפוד. עופות : בכפתוריה. פומל''ש שבראש הגג : חורב בסף. החורבן יהיה ניכר בספי הבית : קול ישורר בחלון. קול העופות מצפצפים בחלונות : כי ארזה ערה. כי ארזיה עקר ושרש כמו ערו ערו (תהלים קלו) וי''ת וטללה סתרו הוא גג הבית הספון בארז שאפי' בתי אבנים מסככין בנסרים של עץ : (רש"י)
 מצודת דוד  ורבצו. לא ידורו שם אנשים כ''א יהיה מקום מרבץ לעדרים של כל בהמות העכו''ם ועופות המדבריות יתמידו לשבת על המשקופים היפות : קול ישורר בחלון. קול העופות יהיה מתרונן בכל חלון : חורב בסף. חורבן יהיה בסף כל שער : כי ארזה ערה. כי תקרות הבתים שהמה מארז יהיה מגולה למטר השמים ולרוח הנושב כי הגגות יפלו ולכן יהיו הבתים חרבות והעופות יקננו שמה : (מצודת דוד)
 מצודת ציון  חיתו. גם הבהמה תקרא בשם חיה וכן וחיתם לדבר הסגיר (תהלים עח) : קאת. קפוד. שמות עופות המצויות בחרבות : בכפתוריה. כן יקרא המשקוף לפי שעושין בו ציורי כפתורים וכן הך הכפתור (עמוס ט) : ילינו. ענין התמדה וכן צדק ילין בה (ישעיה א) : ישורר. מל' שיר ורנן : חרב. מל' חורבן : בסף. מזוזה כמו וסף השער (יחזקאל מ) : ארזה. תקרת הארז : ערה. ענין גלוי כמו וקיר ערה מגן (ישעיה כ''ב) : (מצודת ציון)
{טו}  זֹאת הָעִיר הָעַלִּיזָה הַיּוֹשֶׁבֶת לָבֶטַח הָאֹמְרָה בִּלְבָבָהּ אֲנִי וְאַפְסִי עוֹד אֵיךְ הָיְתָה לְשַׁמָּה מַרְבֵּץ לַחַיָּה כֹּל עוֹבֵר עָלֶיהָ יִשְׁרֹק יָנִיעַ יָדוֹ: (פ) 
 רש"י  ואפסי. ואפס זולתי : (רש"י)
 מצודת דוד  זאת העיר וגו'. היא נינוה שהיתה עיר עליזה ושמחה בהצלחת' : אני ואפסי עוד. ר''ל אני היא לבדה עיר עליזה ואין בלתי עוד עיר להדמות אלי : איך וגו'. איך עתה היתה לשממון וכל העובר דרך עליה ישרוק בקול ויניע ידו וכדרך הרואה דבר חשוב שנחרב : (מצודת דוד)
 מצודת ציון  העליזה. ענין שמחה כמו יעלזו חסידים (תהלים קמט) : ואפסי. כמו ואין : ישרוק. ענין השמעת קול הבאה בקבוץ השפתים כמו שרקו ויניעו ראשם (איכה ב') : יניע. מלשון הנעה והנדה : (מצודת ציון)
צפניה פרק-ג
{א}  הוֹי מֹרְאָה וְנִגְאָלָה הָעִיר הַיּוֹנָה: 
 רש"י  הוי מוראה ונגאלה. עד עכשיו דבר בנינוה ועכשיו חוזר על ירושלים הוי שתהא לבז ולסחי כרואי ותהא מגואלת בצחן עוונה, מוראה כמו מוראתו (ויקרא א) ושמתיך כרואי (נחום ג) : העיר היונה. כיונה פותה אין לב : (רש"י)
 מצודת דוד  הוי מוראה ונגאלה. יש להתאונן על ירושלים המטונפת ומלוכלכת העיר המאנה ואונסת את הבריות : (מצודת דוד)
 מצודת ציון  מוראה ונגאלה. ענין שניהם מלוכלך ומטונף כמו ושמתיך כרואי (נחום ג) וכמו נגאלו בדם (ישעיה נט) וכפל המלה בשמות נרדפות : היונה. מל' אונאה ועניינו קחת ההון וכן מפני חרון היונה (ירמיה כה) : (מצודת ציון)
{ב}  לֹא שָׁמְעָה בְּקוֹל לֹא לָקְחָה מוּסָר בַּיהוָה לֹא בָטָחָה אֶל אֱלֹהֶיהָ לֹא קָרֵבָה: 
 מצודת דוד  לא שמעה בקול. ר''ל בקול הנביאים המזהירים אותה : לא לקחה מוסר. ממה שבא על עשרת השבטים בגמול העוון : בה' לא בטחה. כי בקשה עזר ממלכי מצרים : לא קרבה. לבקש עזר ממנה : (מצודת דוד)
{ג}  שָׂרֶיהָ בְקִרְבָּהּ אֲרָיוֹת שֹׁאֲגִים שֹׁפְטֶיהָ זְאֵבֵי עֶרֶב לֹא גָרְמוּ לַבֹּקֶר: 
 רש"י  זאבי ערב. הממהרים לאכול טרפם בלילה : לא גרמו לבוקר. לא השאירו אף העצמות לגרם לבוקר : (רש"י)
 מצודת דוד  שריה בקרבה. שריה אשר בקרבה מאיימים על העם בקול שאגתם כאריות השואגים : זאבי ערב. ר''ל ימהרו לטרוף כזאבים הטורפים בערב הממהרים לטרוף בעבור הרעבון שלא אכלו כל היום : לא גרמו לבוקר. לא השאירו לבוקר אף העצמות כי את הכל יאכלו ור''ל השופטים משחיתים את העם מכל וכל ולפי שהמשילם לזאבי ערב אמר לשון הנופל בהם : (מצודת דוד)
 מצודת ציון  גרמו. ענין עצם כמו גרמיו כמטיל ברזל (איוב מ) : (מצודת ציון)
{ד}  נְבִיאֶיהָ פֹּחֲזִים אַנְשֵׁי בֹּגְדוֹת כֹּהֲנֶיהָ חִלְּלוּ קֹדֶשׁ חָמְסוּ תּוֹרָה: 
 רש"י  חמסו תורה. לא הורו אותה לשואליהם : (רש"י)
 מצודת דוד  נביאיה פוחזים. נביאי הבעל המה קלי הדעת ואנשי בוגד : כהניה. כהני המקדש חללו את הקודש ומבזין אותה : חמסו תורה. הסירו את התורה ולא למדוה את העם ועל הכהן ללמד כמ''ש כי שפתי כהן וגו' תורה יבקשו מפיהו (מלאכי א) : (מצודת דוד)
 מצודת ציון  פוחזים. קלי הדעת וכן אנשים ריקים ופוחזים (שופטים ט) : בוגדות. מל' בוגד : חללו. ענין בזיון : חמסו. ענין הסרה כמו ויחמוס כגן שכו (איכה ב) : (מצודת ציון)
{ה}  יְהוָה צַדִּיק בְּקִרְבָּהּ לֹא יַעֲשֶׂה עַוְלָה בַּבֹּקֶר בַּבֹּקֶר מִשְׁפָּטוֹ יִתֵּן לָאוֹר לֹא נֶעְדָּר וְלֹא יוֹדֵעַ עַוָּל בֹּשֶׁת: 
 רש"י  ה' צדיק. השרה שכינתו בקרבם ולפיכך אינו יכול לראות במעשיהם הרעים כי צדיק הוא ואין עולה לפניו : משפטו יתן לאור. נותן לאור דן דין אמת לאמתו : ולא יודע עול בשת. וכל זה לא נתנו שופטי עול שבתוכה אל לבם להתבייש מן הצדיק השוכן ביניהם : (רש"י)
 מצודת דוד  ה' צדיק בקרבה. הנה ה' הצדיק משרה הוא שכינתו בקרב ירושלים והוא הלא אין עושה עולה כי שנואה היא לו : בבוקר בבוקר. ר''ל בכל יום ויום הוא דן משפט אמת וברור ולא נעדר בשום פעם מדין משפט האמת והגוי העול הזה אינו יודע מהו בושה כי איך לא יכלם לעשות עול במקום שכינת האל השונא את העול' ואוהב המשפ' : (מצודת דוד)
 מצודת ציון  לאור. ר''ל ברור כאור ודומה לו : נעדר. ענין חסרון כמו איש לא נעדר (ישעיה מ) : (מצודת ציון)
{ו}  הִכְרַתִּי גוֹיִם נָשַׁמּוּ פִּנּוֹתָם הֶחֱרַבְתִּי חוּצוֹתָם מִבְּלִי עוֹבֵר נִצְדּוּ עָרֵיהֶם מִבְּלִי אִישׁ מֵאֵין יוֹשֵׁב: 
 רש"י  הכרתי גוים. הבאתי פורענו' על העכו''ם כדי שתראו ותיראו כמו שהוא מסיים והולך אמרתי אך תראי אותי : (רש"י)
 מצודת דוד  הכרתי גוים. והנה הכרתי את העכו''ם ונשמו מגדליהם : החרבתי. עשיתי חוצותם חרבות מבלי איש עובר בהן ונשמו עריהם מבלי איש וחוזר ומפרש מאין יושב ר''ל לפי שאין מי יושב בהן לכן אין איש עובר בהן : (מצודת דוד)
 מצודת ציון  נשמו. מל' שממון : פנותם. הם המגדלים הגבוהים כמו ועל הפנות הגבוהות (לעיל א) : החרבתי. מל' חרבן : חוצותם. ענין שוק ורחוב : נצדו. ענין שממון כי והשמותי אני את הארץ (ויקרא כו) ת''א ואצדי : (מצודת ציון)
{ז}  אָמַרְתִּי אַךְ תִּירְאִי אוֹתִי תִּקְחִי מוּסָר וְלֹא יִכָּרֵת מְעוֹנָהּ כֹּל אֲשֶׁר פָּקַדְתִּי עָלֶיהָ אָכֵן הִשְׁכִּימוּ הִשְׁחִיתוּ כֹּל עֲלִילוֹתָם: 
 רש"י  ולא יכרת מעונה. ולא יחרבון מדוריה : כל אשר פקדתי עליה. ולא יכרת ממנו כל הטוב אשר צויתי להביא עליה : (רש"י)
 מצודת דוד  אמרתי. חשבתי ע''י אבדן העכו''ם באמת עתה תיראו מפני ומהגמול הבא עליהם תקחו מוסר ואז לא יהיה נכרת מדורו זהו בהמ''ק וכן לא יכרת ממנה כל הטובה אשר פקדתי עליה : אכן. באמת לא כן עשו כי עוד השכימו בזריזות רב ועוד השחיתו כל מעלליהם יותר ממה שעשו מאז : (מצודת דוד)
 מצודת ציון  אך. עניינו כמו באמת וכן אך עצמי ובשרי אתה (בראשית כט) : מעונה. מדורה כמו ה' מעון אתה היית (תהלים צ) : פקדתי. צויתי כמו והוא פקד עלי (עזרא א) : עלילותם. מעשיהם : (מצודת ציון)
{ח}  לָכֵן חַכּוּ לִי נְאֻם יְהוָה לְיוֹם קוּמִי לְעַד כִּי מִשְׁפָּטִי לֶאֱסֹף גּוֹיִם לְקָבְצִי מַמְלָכוֹת לִשְׁפֹּךְ עֲלֵיהֶם זַעְמִי כֹּל חֲרוֹן אַפִּי כִּי בְּאֵשׁ קִנְאָתִי תֵּאָכֵל כָּל הָאָרֶץ: 
 רש"י  קומי לעד. שאקום להתוועד עליכם : (רש"י)
 מצודת דוד  לכן חכו לי. הואיל ולא שבתם אלי לא אמהר הגאולה אלא המתינו לי על היום המוגבל שאקום לשלול את העכו''ם ועל יום מפלת גוג יאמר : כי משפטי. אשר אז תצא משפטי לאסוף עכו''ם וכו' לשפוך עליהם זעמי וכל חרון אפי : כל הארץ. כל יושבי הארץ : (מצודת דוד)
 מצודת ציון  חכו. ענין המתנה ואיחור כמו ונסתה ולא תחכה (מ''ב ט) : לעד. ענין בזה ושלל כמו בבוקר יאכל עד (בראשית מט) : (מצודת ציון)
{ט}  כִּי אָז אֶהְפֹּךְ אֶל עַמִּים שָׂפָה בְרוּרָה לִקְרֹא כֻלָּם בְּשֵׁם יְהוָה לְעָבְדוֹ שְׁכֶם אֶחָד: 
 מצודת דוד  כי אז אהפוך. אשר אז אהפוך על העכו''ם שידברו שפה ברורה תמורת עמקי השפה אשר עמכם ר''ל שידברו בלשון הקדש במקום הלשון שמדברים עכשיו : לקרוא כולם. ר''ל אחדות הלשון יהיה סבה שיתייחדו באמונה לקרוא כולם בשם ה' לעבדו שכם אחד ובדעה אחת : (מצודת דוד)
 מצודת ציון  שפה. כן יקרא לשון עם ועם וכן שפת רעהו (שם יא) : ברורה. כלפי שקורא לשון העכו''ם עמקי שפה כמ''ש עם עמקי שפה (ישעיה לג) קורא למולם לשון הקדש שפה ברורה ונקיה : שכם. ר''ל צד אחד ודעה אחת כמו דרך ירצחו שכמה (הושע ו) : (מצודת ציון)
{י}  מֵעֵבֶר לְנַהֲרֵי כוּשׁ עֲתָרַי בַּת פּוּצַי יוֹבִלוּן מִנְחָתִי: 
 רש"י  מעבר לנהרי כוש. יובילון לי מנחה : עתרי. את המתפללין אלי : בת פוצי. כנסיות נפוצותי אשר הפיצותי : (רש"י)
 מצודת דוד  מעבר לנהרי כוש. מהעבר האחר של נהרי כוש, האומה עתרי ועדת פוצי יביאון המנחה הראוי לי והוא אנשים מבני ישראל כמ''ש הוי ארץ וגו' אשר מעבר לנהרי כוש וגו' (ישעיה יח) ובסוף הענין נאמר ביום ההוא יובל שי לה' צבאות עם ממושך וגו' (שם) : (מצודת דוד)
 מצודת ציון  עתרי. שם אומה : בת פוצי. עדת פוצי והוא שם אומה : יובילון. ענין הבאה כמו יובל שי (ישעיה יח) : (מצודת ציון)
{יא}  בַּיּוֹם הַהוּא לֹא תֵבוֹשִׁי מִכֹּל עֲלִילֹתַיִךְ אֲשֶׁר פָּשַׁעַתְּ בִּי כִּי אָז אָסִיר מִקִּרְבֵּךְ עַלִּיזֵי גַּאֲוָתֵךְ וְלֹא תוֹסִפִי לְגָבְהָה עוֹד בְּהַר קָדְשִׁי: 
 רש"י  לא תבושי מכל עלילותיך. כי כבר לקית ונרצה עוונך : (רש"י)
 מצודת דוד  לא תבושי. לא תסבול בושה בעבור כל רוע העלילות והמעשים אשר פשעת בי מאז : אסיר מקרבך. ר''ל עוד לא ימצא מי בך שישמח ויתפאר בגאותו ולכן לא תבוש עוד כי בעבור זה תלך העון ואין לו : לגבהה עוד. להתגאות עוד : בהר קדשי. ר''ל היושבת בהר קדשי היא ירושלים : (מצודת דוד)
 מצודת ציון  עלילותיך. מעשיך : עליזי. ענין שמחה : (מצודת ציון)
{יב}  וְהִשְׁאַרְתִּי בְקִרְבֵּךְ עַם עָנִי וָדָל וְחָסוּ בְּשֵׁם יְהוָה: 
 רש"י  עם עני ודל. עם ענוותן ומקבל עולבן : (רש"י)
 מצודת דוד  עם עני ודל. ר''ל הנשארים יהיו נכנעים כעני ודל ויחסו בשם ה' : (מצודת דוד)
 מצודת ציון  עני ודל. ר''ל מוכנע כעני ודל : וחסו. ענין בטחון : (מצודת ציון)
{יג}  שְׁאֵרִית יִשְׂרָאֵל לֹא יַעֲשׂוּ עַוְלָה וְלֹא יְדַבְּרוּ כָזָב וְלֹא יִמָּצֵא בְּפִיהֶם לְשׁוֹן תַּרְמִית כִּי הֵמָּה יִרְעוּ וְרָבְצוּ וְאֵין מַחֲרִיד: (פ) 
 מצודת דוד  שארית ישראל. הנשארים מהם לא יעשו עוד עולה : לשון תרמית. אמרי מרמה : כי המה. כי אז המה ירעו וירבצו ואין מי יחרידם בין בעת שירעו בין בעת שירבצו : (מצודת דוד)
 מצודת ציון  תרמית. מל' רמיה ומרמה : ירעו. מל' מרעה : ורבצו. ענין השכיבה לנוח : (מצודת ציון)
{יד}  רָנִּי בַּת צִיּוֹן הָרִיעוּ יִשְׂרָאֵל שִׂמְחִי וְעָלְזִי בְּכָל לֵב בַּת יְרוּשָׁלִָם: 
 מצודת דוד  רני. אז רני עדת ציון וישראל הריעו תרועת שמחה : (מצודת דוד)
{טו}  הֵסִיר יְהוָה מִשְׁפָּטַיִךְ פִּנָּה אֹיְבֵךְ מֶלֶךְ יִשְׂרָאֵל יְהוָה בְּקִרְבֵּךְ לֹא תִירְאִי רָע עוֹד: (פ) 
 רש"י  משפטיך. יסוריך יושטיצ''א בלע''ז : (רש"י)
 מצודת דוד  הסיר ה' משפטיך. הרחיק ממך משפט היסורים שהיה בך מאז : פנה אויביך. ביער את אויביך מן העולם : ה' בקרבך. ה' השרה שכינתו בקרבך ולא תראי עוד מרעה כי לא תבוא עליך : (מצודת דוד)
 מצודת ציון  פנה. ענין הסרה וביעור כמו פנית לפניה (תהלים פ) : (מצודת ציון)
{טז}  בַּיּוֹם הַהוּא יֵאָמֵר לִירוּשָׁלִַם אַל תִּירָאִי צִיּוֹן אַל יִרְפּוּ יָדָיִךְ: 
 מצודת דוד  יאמר לירושלים. יהיה נאמר לה בדבר ה' אל תפחדי מעתה ולציון יהיה נאמר לא יהיה לך עוד רפיון ידים להתפחד מדבר רע : (מצודת דוד)
 מצודת ציון  ירפו ידיך. כן נקרא המתפחד ומתייאש וכן ורפה ידים (ש''ב יז) : (מצודת ציון)
{יז}  יְהוָה אֱלֹהַיִךְ בְּקִרְבֵּך גִּבּוֹר יוֹשִׁיעַ יָשִׂישׂ עָלַיִךְ בְּשִׂמְחָה יַחֲרִישׁ בְּאַהֲבָתוֹ יָגִיל עָלַיִךְ בְּרִנָּה: 
 רש"י  גבור יושיע. גבור הוא אשר יושיע מן העכו''ם : יחריש באהבתו. יכסה על פשעיך באהבתו וכן ת''י יכבוש על חובך ברחמתיה : (רש"י)
 מצודת דוד  גבור יושיע. ר''ל הוא הגבור שעשה הגבורות האלה והוא יושיע לך : יחריש באהבתו. בעבור אהבתו לך ישתוק על העונות שעשית מאז ולא יזכירם לך להכלימך : יגיל. וגו'. כפל הדבר להפלגת הענין : (מצודת דוד)
 מצודת ציון  יחריש. ענין שתיקה כמו והחריש לה (במדבר ל) : (מצודת ציון)
{יח}  נוּגֵי מִמּוֹעֵד אָסַפְתִּי מִמֵּךְ הָיוּ מַשְׂאֵת עָלֶיהָ חֶרְפָּה: 
 רש"י  נוגי ממועד. אספתי את המוצאים ממועדי שלא היו משמרים שבתות וימים טובים : נוגי. לשון הוצאה כמו הגו סיגים (משלי כה) כאשר הוגה מן המסילה (שמואל ב כ) ואין שורש בתיב' אלא הגימ''ל לבדה : אספתי. כליתי : ממך היו. מעמך היו : משאת עליה חרפה. על אותה אשמה היה לך משאת חרפה : (רש"י)
 מצודת דוד  נוגי ממועד. אל מול ירושלים יאמר בניך שהיו מליאי יגון בעבור איחור זמן הגאולה הכנסתים אליך כי ממך היו והושבתים למקומם : משאת עליה חרפה. ר''ל כבר נשאו על חורבן ירושלים חרפה מרובה בהיותם בארץ אויביהם : (מצודת דוד)
 מצודת ציון  נוגי. מל' יגון ותוגה : ממועד. ענין זמן ועת כמו למועד אשוב אליך (בראשית יח) : אספתי. ענין הכנסה כמו ואין איש מאסף אותם (שופטים יט) : משא. מל' משא וסבל : (מצודת ציון)
{יט}  הִנְנִי עֹשֶׂה אֶת כָּל מְעַנַּיִךְ בָּעֵת הַהִיא וְהוֹשַׁעְתִּי אֶת הַצֹּלֵעָה וְהַנִּדָּחָה אֲקַבֵּץ וְשַׂמְתִּים לִתְהִלָּה וּלְשֵׁם בְּכָל הָאָרֶץ בָּשְׁתָּם: 
 רש"י  הנני עושה. ת''י הא אנא עביד גמירא ויש לפותרו ל' עישוי כמו ועסות' רשעים (מלאכי ג) : בכל הארץ בשתם. בכל מקום אשר היו שם לבשתם שם אתנם לשם ולתהלה : (רש"י)
 מצודת דוד  הנני עושה. אני אכתש ואמעך את כל העכו''ם שעינו אותך : בעת ההיא. בזמן הגאולה אכתש אותם : והושעתי. ואז אושיע את עדת ישראל שהיא כצולעה שאינה יכולה לזוז ממקומה : והנדחה. ישראל הנדחה מארצה לארצות העכו''ם הנה אקבץ אותה והוא כפל ענין במ''ש : ושמתים. אשים אותם לתהלה ולפרסום שם טוב בכל הארץ שלקחו בשתם ר''ל במקומות שהיו לבושת שם יהיו לתהלה : (מצודת דוד)
 מצודת ציון  עושה. ענין כתישה ומעוך כמו בעשות ממצרים דדיך (יחזקאל כג) : מעניך. מל' עינוי : הצולעה. החגרת כמו והוא צולע על ירכו (בראשית לב) : והנדחה. מלשון דחיה : לתהלה. מל' הלול ושבח : לשם. ר''ל לפרסום שם טוב : (מצודת ציון)
{כ}  בָּעֵת הַהִיא אָבִיא אֶתְכֶם וּבָעֵת קַבְּצִי אֶתְכֶם כִּי אֶתֵּן אֶתְכֶם לְשֵׁם וְלִתְהִלָּה בְּכֹל עַמֵּי הָאָרֶץ בְּשׁוּבִי אֶת שְׁבוּתֵיכֶם לְעֵינֵיכֶם אָמַר יְהוָה: (פפפ) 
 מצודת דוד  בעת ההיא וגו'. זה אמר על עשרת השבטים כאומר אם כי בבנין בית השני לא חזרתם לארצכם אבל בעת הגאולה ההיא אביא אתכם לארצכם : ובעת קבצי אתכם. זה אמר על יהודה כאומר עם כי בבנין בית השני לא חזרתם כולכם אבל בעת הגאולה ההיא אקבץ את כולכם אל ארצכם : כי אתן אתכם וגו'. ולכן לא ישאר מי מהם בגולה כי בעבור שיהיו לתהל' בכל עכו''ם יביאום למנחה לירושלים את מי אשר ימצאו בקצות הארץ : בשובי. בעת אשקיט וארגיע את בני השבי לשבת שאנן אז תהיו לתהלה : לעיניכם. בזה ירמוז על תחיית המתים לומר לבני דורו הנה תעמודו בתחיה ואת זה תראו בעיניכם כן אמר ה' : (מצודת דוד)
 מצודת ציון  בשובי. ענין השקט ומרגוע כמו בשובה ונחת (ישעיה ל) : שבותיכם. מל' שבי הגולה : וסגנים (יחזקאל כג) : (מצודת ציון)
