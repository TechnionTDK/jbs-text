יואל פרק-א
{א}  דְּבַר יְהוָה אֲשֶׁר הָיָה אֶל יוֹאֵל בֶּן פְּתוּאֵל: 
 רש"י  אל יואל בן פתואל. בן שמואל הנביא שפיתה לאל בתפילתו, יש אומרים שנבואה זו נאמרה באותן שבע שנים שאמר אלישע (מלכי' ב ח) כי קרא ה' לרעב וגו' ובימי יהורם בן אחאב היו ובהלכות גדולו' נמצא יואל ונחום וחבקוק היו בימי מנשה : (רש"י)
 מצודת דוד  דבר ה'. ר''ל זהו דבר ה' וגו' : פתואל. ארז''ל זה שמואל הנביא שפיתה לאל בתפילתו : (מצודת דוד)
{ב}  שִׁמְעוּ זֹאת הַזְּקֵנִים וְהַאֲזִינוּ כֹּל יוֹשְׁבֵי הָאָרֶץ הֶהָיְתָה זֹּאת בִּימֵיכֶם וְאִם בִּימֵי אֲבֹתֵיכֶם: 
 רש"י  ההיתה זאת. האמורה למטה : (רש"י)
 מצודת דוד  שמעו זאת. מה שאני שואל ממכם : ההיתה. בה''א השאלה כאלו ישאלום האם היתה זאת וגו' והוא האמור בענין יתר הגזם וגו' : (מצודת דוד)
 מצודת ציון  והאזינו. הטו אוזן לשמוע : (מצודת ציון)
{ג}  עָלֶיהָ לִבְנֵיכֶם סַפֵּרוּ וּבְנֵיכֶם לִבְנֵיהֶם וּבְנֵיהֶם לְדוֹר אַחֵר: 
 מצודת דוד  עליה. בעבור הגזרה זאת לרוב התמהון שבה ספרו לבניכם : לדור אחר. לבני הדור שיעמדו אחריהם : (מצודת דוד)
 מצודת ציון  עליה. בעבורה : (מצודת ציון)
{ד}  יֶתֶר הַגָּזָם אָכַל הָאַרְבֶּה וְיֶתֶר הָאַרְבֶּה אָכַל הַיָּלֶק וְיֶתֶר הַיֶּלֶק אָכַל הֶחָסִיל: 
 רש"י  יתר הגזם וגו'. גזם ארבה ילק חסיל מיני גובאי הם ונתנבא עליהם שיבאו ובאו באותן הימים וכלו כל פרי העץ וירק השדה : (רש"י)
 מצודת דוד  יתר הגזם. וזהו הגזרה שהנה מה שהותיר הגזם ולא אכל בא הארבה ואכלו : (מצודת דוד)
 מצודת ציון  יתר. מל' נותר : הגזם. הארבה הילק החסיל. כולם שמות מיני חגבים : (מצודת ציון)
{ה}  הָקִיצוּ שִׁכּוֹרִים וּבְכוּ וְהֵילִלוּ כָּל שֹׁתֵי יָיִן עַל עָסִיס כִּי נִכְרַת מִפִּיכֶם: 
 רש"י  עסיס. יין הטוב : (רש"י)
 מצודת דוד  הקיצו שכורים. אתם הרגילין ביין התעוררו מן השינה ובכו : על עסיס. בעבור העסיס אשר נכרת מפיכם כי הארבה אכל הגפנים ומעתה לא תמצאו היין : (מצודת דוד)
 מצודת ציון  הקיצו. ענין הערה מן השינה : והילילו. מל' יללה : עסיס. כן נקרא היין והן וכעסיס דמם ישכרון (ישעיה מט) : (מצודת ציון)
{ו}  כִּי גוֹי עָלָה עַל אַרְצִי עָצוּם וְאֵין מִסְפָּר שִׁנָּיו שִׁנֵּי אַרְיֵה וּמְתַלְּעוֹת לָבִיא לוֹ: 
 רש"י  גוי עלה על ארצי. הגובאי הזה כינהו כצבא גוי : ומתלעות. הן השינים הגסין שלועס בהן : (רש"י)
 מצודת דוד  כי גוי. על הארבה יאמר בלשון שאלה וכן שפנים עם לא עצום (משלי ל) : שניו שני אריה. אמר דרך גוזמא והפלגה והוא ענין מליצה : (מצודת דוד)
 מצודת ציון  עצום. חזק בכח : ומתלעות. הם השינים הגסות כמו מתלעות עול (איוב כט) : (מצודת ציון)
{ז}  שָׂם גַּפְנִי לְשַׁמָּה וּתְאֵנָתִי לִקְצָפָה חָשֹׂף חֲשָׂפָהּ וְהִשְׁלִיךְ הִלְבִּינוּ שָׂרִיגֶיהָ: 
 רש"י  לקצפה. למפח נפש : חשף חשפה והשליך. קלוף קליפות העץ והשליכו עד הלבינו זמורות הגפן : (רש"י)
 מצודת דוד  שם גפני. אכל הגפנים ועשאם שממה והתאנים שם למארה וקללה : חשף חשפה. קלף קליפתה ונעשו הענפים לבנים כדרך אילן הנקלף : (מצודת דוד)
 מצודת ציון  לקצפה. מל' קצף ור''ל למארה : חשף חשפה. קלף קליפת' והוא מל' מחשף הלבן (בראשית ל) שהוא ענין גלוי כי בהקלף קליפות העץ נעשה מגולה : הלבינו. מל' לבן : שריגיה. ענביה כמו ובגפן ג' שריגים (שם מ) : (מצודת ציון)
{ח}  אֱלִי כִּבְתוּלָה חֲגֻרַת שַׂק עַל בַּעַל נְעוּרֶיהָ: 
 רש"י  אלי. קינה מתרגמינן אליא : (רש"י)
 מצודת דוד  אלי. עשי קינה כמו בתולה הנשאת לאיש ומת שחוגרת שק ומקוננת על הבעל הנשאת לו בנעוריה כי האהבה קשורה ביותר עם הבעל שנשאה בימי נעוריה כשהיתה עדיין בתולה : (מצודת דוד)
 מצודת ציון  אלי. ענין קינה כי שא קינה (יחזק' יט) ת''י אליא : (מצודת ציון)
{ט}  הָכְרַת מִנְחָה וָנֶסֶךְ מִבֵּית יְהוָה אָבְלוּ הַכֹּהֲנִים מְשָׁרְתֵי יְהוָה: 
 רש"י  הכרת. כמו נכרת ה''א הנקודה בחטף קמץ עומדת במקום נו''ן כמו וחית השדה השלמ' לך (איו' ה) : (רש"י)
 מצודת דוד  הכרת וגו'. כי לא מצאו סולת למנחות ויין לנסכים כי הארבה אכל הכל : אבלו הכהנים. על כי אין מביא מנחה ונסכים : (מצודת דוד)
{י}  שֻׁדַּד שָׂדֶה אָבְלָה אֲדָמָה כִּי שֻׁדַּד דָּגָן הוֹבִישׁ תִּירוֹשׁ אֻמְלַל יִצְהָר: 
 מצודת דוד  שדד שדה. נעשק השדה כי הארבה עשק תבואתה : הוביש. נתייבש היין ר''ל לא ימצא עוד יין : (מצודת דוד)
 מצודת ציון  שדד. ענין עושק : אבלה. ענין השחתה כמו אבל תירוש (ישעי' כד) : הוביש. מל' יבשות : תירוש. יין : אמלל. ענין כריתה כמו כי אמלל אני (תהלים ו) : יצהר. שמן : (מצודת ציון)
{יא}  הֹבִישׁוּ אִכָּרִים הֵילִילוּ כֹּרְמִים עַל חִטָּה וְעַל שְׂעֹרָה כִּי אָבַד קְצִיר שָׂדֶה: 
 רש"י  הובישו. הכלמו : אכרים. מנהיגי המחרישה : על חטה ועל שעורה. מוסב על אכרים, ועל הכורמי' אמר : (רש"י)
 מצודת דוד  הובישו אכרים. על כי עבודתם בשדה היה לריק : כורמים. עושי עבודת הכרמים : על חטה וגו'. על העדר חטה ושעורה מוסב על הובישו אכרים : כי אבד. ר''ל אין מה לקצור : (מצודת דוד)
 מצודת ציון  הובישו. מל' בושה : אכרים. כן יקראו עובדי אדמה כמו וקראו אכר אל אבל (עמוס ה) : (מצודת ציון)
{יב}  הַגֶּפֶן הוֹבִישָׁה וְהַתְּאֵנָה אֻמְלָלָה רִמּוֹן גַּם תָּמָר וְתַפּוּחַ כָּל עֲצֵי הַשָּׂדֶה יָבֵשׁוּ כִּי הֹבִישׁ שָׂשׂוֹן מִן בְּנֵי אָדָם: (ס) 
 רש"י  הגפן הובישה והתאנה אומללה. נכרתה פסק פריה : הוביש. כמו יבש : (רש"י)
 מצודת דוד  הובישה. ר''ל לא ימצא עוד : יבשו. ר''ל אין בהם פרי : כי הוביש ששון. ר''ל כל זה היה בהשגחה כי בגמול פסק ה' שמחה מבני אדם ולכן חסרו כל אלה : (מצודת דוד)
 מצודת ציון  הובישה. מל' יבשות : אמללה. נכרתה : הוביש. מל' יבשות ר''ל נפסק : (מצודת ציון)
{יג}  חִגְרוּ וְסִפְדוּ הַכֹּהֲנִים הֵילִילוּ מְשָׁרְתֵי מִזְבֵּחַ בֹּאוּ לִינוּ בַשַּׂקִּים מְשָׁרְתֵי אֱלֹהָי כִּי נִמְנַע מִבֵּית אֱלֹהֵיכֶם מִנְחָה וָנָסֶךְ: 
 מצודת דוד  חגרו. ר''ל חגרו שקים וקצר בדבר המובן : כי נמנע. על כי הארבה אכל הכל : (מצודת דוד)
{יד}  קַדְּשׁוּ צוֹם קִרְאוּ עֲצָרָה אִסְפוּ זְקֵנִים כֹּל יֹשְׁבֵי הָאָרֶץ בֵּית יְהוָה אֱלֹהֵיכֶם וְזַעֲקוּ אֶל יְהוָה: 
 רש"י  קדשו צום. הזמינו צום : עצרה. אסיפה : (רש"י)
 מצודת דוד  קדשו צום. הזמינו יום צום ר''ל הכריזו ברבים להתענות ביום קבוע : קראו עצרה. הכריזו להתאסף בבית ה' : כל יושבי הארץ. ר''ל של כל יושבי הארץ : בית ה'. אל בית ה' : (מצודת דוד)
 מצודת ציון  קדשו. ענין הזמנה כמו קדשו מלחמה (לקמן ד) : צום. תענית : עצרה. ואסיפה וכן עצרת בוגדים (ירמי' ט) : (מצודת ציון)
{טו}  אֲהָהּ לַיּוֹם כִּי קָרוֹב יוֹם יְהוָה וּכְשֹׁד מִשַׁדַּי יָבוֹא: 
 רש"י  אהה. לשון גניחת יללה : וכשוד. וכביזת שודדים : יבוא. מאת המקום : (רש"י)
 מצודת דוד  אהה ליום. אוי על היום ההוא כי קרוב הוא לבוא בו פורענות מה' : כשוד. כמו בזת שודדים יבוא מאל שדי ר''ל הארבה הבא בדבר ה' יעשוק כמו בני אדם שודדים : (מצודת דוד)
 מצודת ציון  אהה. ענין לשון צעקת יללה : (מצודת ציון)
{טז}  הֲלוֹא נֶגֶד עֵינֵינוּ אֹכֶל נִכְרָת מִבֵּית אֱלֹהֵינוּ שִׂמְחָה וָגִיל: 
 רש"י  נגד עינינו. אנו רואים : (רש"י)
 מצודת דוד  הלא נגד עינינו. רואים אנו שהארבה מכלה הכל : מבית אלהינו. מלת נכרת מוסב למעלה ולמטה לומר נכרת ונפסק מבית ה' שמחה וגיל ועל שמחת השיר יאמר כי הואיל ואין יין לנסך על מה יאמרו הלוים בשיר : (מצודת דוד)
{יז}  עָבְשׁוּ פְרֻדוֹת תַּחַת מֶגְרְפֹתֵיהֶם נָשַׁמּוּ אֹצָרוֹת נֶהֶרְסוּ מַמְּגֻרוֹת כִּי הֹבִישׁ דָּגָן: 
 רש"י  עבשו. העלו חלודה ועיפוש בלע''ז מוי''ישיר : פרודות. תרגם יונתן גרבי חמרא : מגרפותיהם. תרגום יונתן מגופתהון מגופת כיסוי החביות : נשמו אוצרות. של יין ושל שמן : ממגורות. מגורות של חטין : (רש"י)
 מצודת דוד  עבשו פרודות. כלי היין נתעפשו תחת מגופותיהן כי מחסרון היין לא נשתמשו בהם ולא פתחו המגופו' להכניס האויר ולכן נתעפשו : נשמו אוצרות. המקומות שאוצרי' שם התבואה נעשו שוממין : נהרסו ממגורות. מקצת מן המגורות נהרסו כי נתייבש הדגן ונפסק ומה להם אל המגורות : (מצודת דוד)
 מצודת ציון  עבשו. כמו עפשו בפ''א ולשון עפוש ידוע בדרז''ל ובא הבי''ת במקום הפ''א וכן בזר עמים (תהלים סח) : פרודות. ת''י גרבי דחמרא : מגרפתיהם. ת''י מגופתהון ושם מגופה ידוע בדרז''ל שהוא כסוי החביות : נהרסו. מלשון הריסה ונתיצה : ממגורות. כן יקראו אוצרות התבואה וכן העוד הזרע במגורה (חגי ב') : הוביש. מלשון יבשות : (מצודת ציון)
{יח}  מַה נֶּאֶנְחָה בְהֵמָה נָבֹכוּ עֶדְרֵי בָקָר כִּי אֵין מִרְעֶה לָהֶם גַּם עֶדְרֵי הַצֹּאן נֶאְשָׁמוּ: 
 רש"י  נבוכו. נתערבלו ונסגרו ותעו ביערים ובמדברות : נאשמו. נתקלקלו באשמתן : (רש"י)
 מצודת דוד  מה נאנחה. מה מאד תאנח הבהמה ועדרי הבקר המה נבוכים ומבולבלים כי אין להם מרעה כי הארבה אכל גם המרעה : נאשמו. נעשו שממה וחורבן : (מצודת דוד)
 מצודת ציון  מה. המלה ההוא הונחה על ההפלגה וכן מה רב טובך (תהלים ל''א) : נבכו. ענין בלבול וכן נבוכים הם בארץ (שמות י''ד) : (מצודת ציון)
{יט}  אֵלֶיךָ יְהוָה אֶקְרָא כִּי אֵשׁ אָכְלָה נְאוֹת מִדְבָּר וְלֶהָבָה לִהֲטָה כָּל עֲצֵי הַשָּׂדֶה: 
 רש"י  נאות מדבר. לשון נוה : (רש"י)
 מצודת דוד  אליך ה' אקרא. מאמר הנביא להתפלל לה' להושיע לעמו : כי אש אכלה וגו'. כאלו אכלה האש אהלי הרועים שבמדבר כי הואיל ואין מרעה לצאן למה יאהל במדבר : ולהבה להטה. הארבה אכל עלי עצי השדה כאלו להטה להבת אש : (מצודת דוד)
 מצודת ציון  אכלה. שרפה : נאות. ענין מדור כמו נאות השלום (ירמיה כ''ה) : מדבר. מקום המרעה רחוק מהישוב יקרא גם הוא מדבר וכן מעט הצאן ההנה במדבר (ש''א י''ז) : ולהבה. שלהבת : להטה. ענין שרפה כמו אש לוהט (תהלים ק''ד) : (מצודת ציון)
{כ}  גַּם בַּהֲמוֹת שָׂדֶה תַּעֲרוֹג אֵלֶיךָ כִּי יָבְשׁוּ אֲפִיקֵי מָיִם וְאֵשׁ אָכְלָה נְאוֹת הַמִּדְבָּר: (ס) 
 רש"י  תערוג. תצעק כאשר פתר דונש ערג לאילים נהם לשחלים וגעה לעגלים וצהל לסוסים ציפצוף לעופות ונבח לכלבים : (רש"י)
 מצודת דוד  בהמות שדה. ר''ל חית השדה שאינם ניזונים מן המרעה כי יטרפו טרף עכ''ז גם הם יצעקו על כי נתייבשו אפיקי מים כי היה אז גם עצירת הגשמים ופסקו הנהרות למשוך מימיהם : ואש אכלה וגו'. ר''ל לא נמצא במדבר אהלי הרועים על כן אין מרעה ולא ימצאו אח''כ לטרוף טרף כי לא יבואו שמה הצאן : (מצודת דוד)
 מצודת ציון  בהמות שדי. ועל החיות יאמר וכן ושן בהמות (דברים ל''ב) ות''א חיות ברא. תערוג. הוא ענין צעקה כמו כאיל תערוג על אפיקי מים (תהלים מ''ב) : אפיקי מים. כן יקראו המקומות שהמים נגרים שם בחוזק ושוטפים : (מצודת ציון)
יואל פרק-ב
{א}  תִּקְעוּ שׁוֹפָר בְּצִיּוֹן וְהָרִיעוּ בְּהַר קָדְשִׁי יִרְגְּזוּ כֹּל יֹשְׁבֵי הָאָרֶץ כִּי בָא יוֹם יְהוָה כִּי קָרוֹב: 
 רש"י  תקעו שופר. להשמיעם שישובו בתשובה בטרם תבואתם הרעה הזאת : יום ה'. מה שאמרנו למעלה : (רש"י)
 מצודת דוד  תקעו שופר. להזהיר את העם על התשובה : בהר קדשי. זה ציון וכפל הדבר במ''ש : ירגזו. מחרדת קול שופר יחרדו. יום ה'. הפורענות מה' : כי בא. כאלו כבר בא : (מצודת דוד)
 מצודת ציון  והריעו. מלשון תרועה : ירגזו. ענין תנועת חרדה כמו רגשו ואל תחטאו (שם ד) : (מצודת ציון)
{ב}  יוֹם חֹשֶׁךְ וַאֲפֵלָה יוֹם עָנָן וַעֲרָפֶל כְּשַׁחַר פָּרֻשׂ עַל הֶהָרִים עַם רַב וְעָצוּם כָּמֹהוּ לֹא נִהְיָה מִן הָעוֹלָם וְאַחֲרָיו לֹא יוֹסֵף עַד שְׁנֵי דּוֹר וָדוֹר: 
 רש"י  כשחר פרוש על ההרים. הארבה והגזם נפרשים על ההרים כשחר הנפרש בכל העולם : כמוהו לא נהיה מן העולם. לבוא כל המינים הללו זה אחר זה אבל מין ארבה לבדו לא היה כמו אותו של מצרים שנאמר ואחריו לא יהיה כן (שמות י) : (רש"י)
 מצודת דוד  כשחר. כמו אור השחר הפרוש על ההרים כן יהיה הארבה מכסה את ההרים : עם רב ועצום. על הארבה יאמר בדרך שאלה : לא נהיה. כי בימי משה היה מין אחד וזהו מהרבה מינים : לא יוסיף. להיות כמוהו : עד שני דור ודור. עד שיכלו שני הדורות ר''ל עד עולם : (מצודת דוד)
 מצודת ציון  וערפל. הוא עב הענן : כשחר. האור הבוקר : פרש. מלשון פרישה ושטיחה : (מצודת ציון)
{ג}  לְפָנָיו אָכְלָה אֵשׁ וְאַחֲרָיו תְּלַהֵט לֶהָבָה כְּגַן עֵדֶן הָאָרֶץ לְפָנָיו וְאַחֲרָיו מִדְבַּר שְׁמָמָה וְגַם פְּלֵיטָה לֹא הָיְתָה לּוֹ: 
 רש"י  לפניו אכלה אש. משחיתים את הכל כאילו אש אוכלת לפניהם ולהבה מלהטת אחריהם : כגן עדן. היתה הארץ לפני בואו ואחר שילך הניח את הארץ כמדבר שממה : (רש"י)
 מצודת דוד  לפניו וגו'. רצה לומר ההשחתה תהיה עצומה כ''כ כאלו האש אכלה יבול הארץ לפני בואו וכאלו הלהב שרפה היבול אחרי הלכו כי מדרך הנהוג כמעט א''א שיעשה הארבה לבד השחתה גדולה כ''כ כ''א בצרוף השחתת אש לפניו ולאחריו : לפניו. לפני בואו היתה הארץ כגן עדן מלאה מיבול ואחרי הלכו נעשה מדבר שממה : וגם פליטה. לא השאיר שום פליטה כי את הכל אכל : (מצודת דוד)
 מצודת ציון  תלהט. ענין שריפה : להבה. שלהבת : פליטה. ענין שארית כמו פליט ושריד (איכה ב') : (מצודת ציון)
{ד}  כְּמַרְאֵה סוּסִים מַרְאֵהוּ וּכְפָרָשִׁים כֵּן יְרוּצוּן: 
 רש"י  כמראה סוסים מראהו. במרוצתו : (רש"י)
 מצודת דוד  כמראה סוסים. במרוצתו דומה הוא למראה סוסים : (מצודת דוד)
 מצודת ציון  וכפרשים. הם הרגילים לרכוב על סוסים : ירוצון. מלשון ריצה ורדיפת ההליכה : (מצודת ציון)
{ה}  כְּקוֹל מַרְכָּבוֹת עַל רָאשֵׁי הֶהָרִים יְרַקֵּדוּן כְּקוֹל לַהַב אֵשׁ אֹכְלָה קָשׁ כְּעַם עָצוּם עֱרוּךְ מִלְחָמָה: 
 רש"י  כקול להב. האוכלת קש משמעת קול : ערוך מלחמה. לפי שהוא דבוק נקוד חטף סגול : (רש"י)
 מצודת דוד  על ראשי ההרים ירקדון. אשר מרקדין במרוצתם על ראשי ההרים שהקול נשמע למרחוק : אכלה קש. שאז משמעת הקול כן נשמע הרעשת קול הארבה : כעם עצום. הוא כעם חזק הערוך ומסודר למלחמה : (מצודת דוד)
 מצודת ציון  ירקדון. מלשון רקוד וקפיצה : קש. תבן דק : ערוך. מסודר : (מצודת ציון)
{ו}  מִפָּנָיו יָחִילוּ עַמִּים כָּל פָּנִים קִבְּצוּ פָארוּר: 
 רש"י  קבצו פארור. שחרות כקדירה כמה דאת אמר ובשלו בפרור (מדבר יא) ואלף הכתובה יתירה היא ואינה נקראת : (רש"י)
 מצודת דוד  יחילו עמים. כולם יחרדו מפניו ועל שהמשילם לעם הערוך למלחמה אמר בו לשון הנופל בעם והוא מדרך גוזמא והפלגה כדרך המליצה : כל פנים. כל פני הבריות קבצו שחרות כקדרה : (מצודת דוד)
 מצודת ציון  יחילו. מלשון חיל וחלחלה : פארור. כעין קדרה כמו ובשלו בפרור (במדבר יא) והאל''ף נוספת : (מצודת ציון)
{ז}  כְּגִבּוֹרִים יְרֻצוּן כְּאַנְשֵׁי מִלְחָמָה יַעֲלוּ חוֹמָה וְאִישׁ בִּדְרָכָיו יֵלֵכוּן וְלֹא יְעַבְּטוּן אֹרְחוֹתָם: 
 רש"י  ולא יעבטון. אין לו דמיון ופתרונו לפי עניינו לא יעקלון : (רש"י)
 מצודת דוד  ואיש. כל אחד ילך בדרכו המיוחד לו ולא ילכו באורח מעוקם ומותעה : (מצודת דוד)
 מצודת ציון  יעבטון. אין לו דמיון ופתרונו לפי ענין עקום ומעוקל : אורחותם. מלשון אורח ודרך : (מצודת ציון)
{ח}  וְאִישׁ אָחִיו לֹא יִדְחָקוּן גֶּבֶר בִּמְסִלָּתוֹ יֵלֵכוּן וּבְעַד הַשֶּׁלַח יִפֹּלוּ לֹא יִבְצָעוּ: 
 רש"י  ובעד השלח. כמו בעד החלונים על פני כלי זיין יפלו ויחנו : ולא יבצעו. ולא יקבלון ממון ויונתן פתר בו לשון שליחות בשביל שליחות של הקב''ה מפילין עצמן ובצע כסף לא לקחו : (רש"י)
 מצודת דוד  לא ידחקון. זה לזה כי כ''א ילך במסילתו המיוחד לו : ובעד השלח יפלו. ישכבו על החרבות לא יהיו נחתכים עליו לחתיכות : (מצודת דוד)
 מצודת ציון  ידחקון. מלשון דחק : גבר. איש יאמר בלשון שאלה על הארבה : במסלתו. מלשון ודרך : ובעד. ענינו כמו על וכן וכפר בעדו (ויקרא ט''ז) : השלח. כן יקרא החרב וכן ואיש שלחו בידו (דברי הימים ב' כ''ג) : יפלו. ישכנו כמו על פני כל אחיו נפל (בראשית כ''ה) : יבצעו. ענין חתוך כי פתות אותה פתים (ויקרא ב') ת''א בצע יתיה בצועין : (מצודת ציון)
{ט}  בָּעִיר יָשֹׁקּוּ בַּחוֹמָה יְרֻצוּן בַּבָּתִּים יַעֲלוּ בְּעַד הַחַלּוֹנִים יָבֹאוּ כַּגַּנָּב: 
 רש"י  בעיר ישקו. לשון השמעת קול כמו כמשק גבים (ישעיה לג) דוב שוקק (משלי כח) ממשק חרול (צפניה ב) וי''ת לשון נשק מזדיינין : (רש"י)
 מצודת דוד  בעיר ישקו. בתוך העיר ישמיעו קול וירוצו על החומות ויעלו בבתים ויבואו בהם דרך החלונות כמו הגנב ולפי שהמשילו לעם אמר לשון הנופל באנשי מלחמה אבירי לבב הלוחמים בחזקה והיא ענין מליצה : (מצודת דוד)
 מצודת ציון  ישוקו. ענין השמעת קול כמו כמשק גבים (ישעיה ל''ג) : בעד. בדרך וכן בעד החלון (שופטים ה') : (מצודת ציון)
{י}  לְפָנָיו רָגְזָה אֶרֶץ רָעֲשׁוּ שָׁמָיִם שֶׁמֶשׁ וְיָרֵחַ קָדָרוּ וְכוֹכָבִים אָסְפוּ נָגְהָם: 
 רש"י  רעשו שמים. בשביל פורענו' הבאה על ישראל רוגזים ורועשים : אספו נגהם. הכניסו אורן : (רש"י)
 מצודת דוד  לפניו רגזה ארץ וגו'. ר''ל צער גדול יהיה בעולם בעת יבוא כאלו תרגז הארץ וירעשו השמים ושמש וירח נשחרו והכוכבי' הכניסו זהרם ולא יאירו ע''פ תבל : (מצודת דוד)
 מצודת ציון  רגזה. ענין תנועת החרדה : רעשו. ענין רעדה : קדרו. ענין שחרות כמו קודר שחותי (תהלים לה) : אספו. ענין הכנסה וכן ואין איש מאסף אותם (שופטים י''ט) : נגהם. ענין הארה וזריחה כמו מנוגה נגדו (תהלים י''ח) : (מצודת ציון)
{יא}  וַיהוָה נָתַן קוֹלוֹ לִפְנֵי חֵילוֹ כִּי רַב מְאֹד מַחֲנֵהוּ כִּי עָצוּם עֹשֵׂה דְבָרוֹ כִּי גָדוֹל יוֹם יְהוָה וְנוֹרָא מְאֹד וּמִי יְכִילֶנּוּ: 
 רש"י  וה' נתן. עליהם קולו במאמר נביאיו לפני שלחו בהם את חילו זה : כי רב מאד מחנהו. אשר ישלח בכם אם לא תטיבון : (רש"י)
 מצודת דוד  נתן קולו. אל עמו השמיע קולו ע''י הנביאים לפני בוא חילו הוא הארבה : כי רב. ר''ל שאמר אשר מחנהו רב מאד : עושה דברו. המשחית בשליחות המקום ב''ה : יום ה'. יום הפורעניות הבא מה' : ומי יכילנו. מי יכול לסבול היום ההוא : (מצודת דוד)
 מצודת ציון  נתן. ר''ל השמיע : חילו. מלשון חיל וצבאות עם : יכילנו. ענין הסבלה והחזקה כמו מרבה להכיל (יחזקאל כ''ו) : (מצודת ציון)
{יב}  וְגַם עַתָּה נְאֻם יְהוָה שֻׁבוּ עָדַי בְּכָל לְבַבְכֶם וּבְצוֹם וּבְבְכִי וּבְמִסְפֵּד: 
 מצודת דוד  וגם עתה. אחר שנגזרה הגזרה : (מצודת דוד)
 מצודת ציון  עדי. אלי כמו האזינה עדי (במדבר כ''ג) : (מצודת ציון)
{יג}  וְקִרְעוּ לְבַבְכֶם וְאַל בִּגְדֵיכֶם וְשׁוּבוּ אֶל יְהוָה אֱלֹהֵיכֶם כִּי חַנּוּן וְרַחוּם הוּא אֶרֶךְ אַפַּיִם וְרַב חֶסֶד וְנִחָם עַל הָרָעָה:
 רש"י  ואל בגדיכם. כי איני חש לקריעת בגדיכם ד''א קרעו לבבכם ואל תצטרכו לקרוע בגדיכם מחמת אבל : ונחם על הרעה. נהפך למחשבה אחרת : (רש"י)
 מצודת דוד  וקרעו לבבכם. ר''ל עשו הכנעה בלב ולא במעשה קריעת הבגדים לבד : ושובו. בהכנעה כזאת שובו אל ה' : כי חנון וגו'. וירחם עליכם : ונחם. מתחרט על הרעה שחשב לעשות : (מצודת דוד)
 מצודת ציון  וקרעו. ר''ל פתחו והסירו ערלת לבבכם להראות הכנעה : ונחם. ענין חרטה : (מצודת ציון)
{יד}  מִי יוֹדֵעַ יָשׁוּב וְנִחָם וְהִשְׁאִיר אַחֲרָיו בְּרָכָה מִנְחָה וָנֶסֶךְ לַיהוָה אֱלֹהֵיכֶם: (פ) 
 רש"י  מי יודע. שיש בו עון ישוב וניחם : והשאיר. החסיל והגזם אחריו ברכה ע''י התשובה תבא ברכה בפירות : (רש"י)
 מצודת דוד  מי יודע. מי שיודע עון בעצמו ישוב ויתחרט : והשאיר. ר''ל אף כשיבוא הארבה הנה בלכתו ישאר אחריו ברכה ולא ישחית הכל : מנחה ונסך. ר''ל יהיה ממה להביא מנחה ונסכים : (מצודת דוד)
{טו}  תִּקְעוּ שׁוֹפָר בְּצִיּוֹן קַדְּשׁוּ צוֹם קִרְאוּ עֲצָרָה: 
 מצודת דוד  תקעו שופר. להזהיר על התשובה : קדשו צום. הזמינו יום צום : קראו עצרה. הכריזו להתאסף לבית ה' : (מצודת דוד)
 מצודת ציון  קדשו. הזמינו : קראו. הכריזו : עצרה. ענין קבוץ ואסיפה : (מצודת ציון)
{טז}  אִסְפוּ עָם קַדְּשׁוּ קָהָל קִבְצוּ זְקֵנִים אִסְפוּ עוֹלָלִים וְיֹנְקֵי שָׁדָיִם יֵצֵא חָתָן מֵחֶדְרוֹ וְכַלָּה מֵחֻפָּתָהּ: 
 רש"י  קבצו זקנים. ממשקלות שלח קבוץ אלי ל' רפי וקל : (רש"י)
 מצודת דוד  קדשו קהל. הזמינו את כל הקהל להתענות לפני ה' : אספו עוללים. שגם הם יתענו עמכם : יצא חתן מחדרו. להתקבץ עם כל העם ולא ישמח אז עם כלתו : מחפתה. הוא מקום הסתרת הכלה עם החתן והוא החדר שזכר : (מצודת דוד)
 מצודת ציון  קהל. אסיפת עם : עוללים. קטנים : מחפתה. מל' חפוי ומכוסה : (מצודת ציון)
{יז}  בֵּין הָאוּלָם וְלַמִּזְבֵּחַ יִבְכּוּ הַכֹּהֲנִים מְשָׁרְתֵי יְהוָה וְיֹאמְרוּ חוּסָה יְהוָה עַל עַמֶּךָ וְאַל תִּתֵּן נַחֲלָתְךָ לְחֶרְפָּה לִמְשָׁל בָּם גּוֹיִם לָמָּה יֹאמְרוּ בָעַמִּים אַיֵּה אֱלֹהֵיהֶם: 
 רש"י  לחרפה. לגדופין : למשל בם גוים. לשון משל ושנינה : (רש"י)
 מצודת דוד  לחרפה. כי בעבור הרעב בע''כ ילכו כל הארצות אל העכו''ם ויהיו לחרפה ביניהם וימשלו בם כדרך התושבים על הגרים : איה אלהיהם. ר''ל מדוע עזב עמו שיהיו חסירי לחם : (מצודת דוד)
 מצודת ציון  חוסה. מל' חוס וחמלה : (מצודת ציון)
{יח}  וַיְקַנֵּא יְהוָה לְאַרְצוֹ וַיַּחְמֹל עַל עַמּוֹ: 
 רש"י  ויקנא ה' לארצו. לשון המקנא אתה לי (מדבר יא) נכנסה בלבו צרתה ונלח' במלחמת' ונתעסק בצרכיה ורבותינו פירשו לשון התראה התרה בגובאי על עסקי ארצו : (רש"י)
 מצודת דוד  ויקנא. ר''ל כאשר כן תעשו אז בעבור ארצו יתקנא המקום בהשפעת ארץ העכו''ם : (מצודת דוד)
 מצודת ציון  ויקנא. מל' קנאה : (מצודת ציון)
{יט}  וַיַּעַן יְהוָה וַיֹּאמֶר לְעַמּוֹ הִנְנִי שֹׁלֵחַ לָכֶם אֶת הַדָּגָן וְהַתִּירוֹשׁ וְהַיִּצְהָר וּשְׂבַעְתֶּם אֹתוֹ וְלֹא אֶתֵּן אֶתְכֶם עוֹד חֶרְפָּה בַּגּוֹיִם: 
 רש"י  חרפה. גדוף שיקראו אתכם חסירי לחם : (רש"י)
 מצודת דוד  ויען. על שאלת בקשת עמו : הנני שולח לכם. ר''ל מעתה תהיה הברכה בתבואת השדה : ושבעתם אותו. ר''ל תשבעו ממנו : חרפה בגוים. ר''ל להיות גרים ביניהם מעקת רעבון ולסבול חרפתם : (מצודת דוד)
{כ}  וְאֶת הַצְּפוֹנִי אַרְחִיק מֵעֲלֵיכֶם וְהִדַּחְתִּיו אֶל אֶרֶץ צִיָּה וּשְׁמָמָה אֶת פָּנָיו אֶל הַיָּם הַקַּדְמֹנִי וְסֹפוֹ אֶל הַיָּם הָאַחֲרוֹן וְעָלָה בָאְשׁוֹ וְתַעַל צַחֲנָתוֹ כִּי הִגְדִּיל לַעֲשׂוֹת: 
 רש"י  ואת הצפוני. יש לפותרו על חיל הארבה ועליו נופל ל' הדחתיו אל ארץ ציה ושממה ד''א העם הבא מצפון מלכי אשור ורבותינו אומרים זה יצר הרע שצפון בלבבו של אדם : הקדמוני. המזרחי ורבותינו שפירשו ביצר הרע דרשו שני הימים הללו במקדש ראשון ובמקדש שני וכן פירשוהו על אשר שם פניו במקדש ראשון ושני והחריבם ולפי התרגום שפירשו על חיל מלך אשור צ''ל פניו (אל) הים הקדמוני מקצת חילו אשלח למזרח ומקצתו למערב : צחנתו. באשו יורה עליו שהוא לשון זוהם וטינוף : כי הגדיל לעשות. ראה שפשט ידו בגדולים : (רש"י)
 מצודת דוד  ואת הצפוני. הארבה הבא מפאת צפון ארחיק מעליכם ולא ישוב לבוא : והדחתיו וגו'. למות שמה : את פניו. התחלת קבוצת הארבה אדיחנו אל הים הקדמוני הוא ים המלח שהוא במזרחו של א''י : וסופו. סוף קבוצת הארבה ההולך באחרונה אדיחנו אל הים האחרון הוא ים המערבי : ועלה באשו. אחר המיתה יעלה ריחם הרע באפי העוברים : ותעל צחנתו. כפל הדבר במ''ש : כי הגדיל לעשות. כי הארבה הגדיל לעשות רעה מרובה בא''י ולכן ימות ולא ישוב עוד : (מצודת דוד)
 מצודת ציון  והדחתיו. מל' דחיה : פניו. ר''ל ראשו ותחלתו : האחרון. המערב קרוי אחור וכן עד הים האחרון (דברים לד) : באשו. ענין סרחון : צחנתו. עניינו כמו באשו ואין לו דמיון, ובפייט כל נדרי צחן הסר : (מצודת ציון)
{כא}  אַל תִּירְאִי אֲדָמָה גִּילִי וּשְׂמָחִי כִּי הִגְדִּיל יְהוָה לַעֲשׂוֹת: 
 רש"י  אל תיראי אדמה. ארץ ישראל אם תשובי בתשובה : (רש"י)
 מצודת דוד  אל תראי אדמה. שלא ישוב הארבה שוב אלא גילי ושמחי כי מעתה הגדיל ה' לעשות טובה הרבה : (מצודת דוד)
{כב}  אַל תִּירְאוּ בַּהֲמוֹת שָׂדַי כִּי דָשְׁאוּ נְאוֹת מִדְבָּר כִּי עֵץ נָשָׂא פִרְיוֹ תְּאֵנָה וָגֶפֶן נָתְנוּ חֵילָם: 
 מצודת דוד  אל תראו בהמות שדי. לדאוג על חסרון המרעה כי מעתה תגדל דשא במקום אהלי המדבר מושב הרועים : כי עץ נשא פריו. ר''ל כי אפי' העץ יגדל פרי וכל שכן שתצמיח דשא כי יותר יש צורך מטר השמים אל האילנות מלדשא הארץ : (מצודת דוד)
 מצודת ציון  דשאו. מלשון דשא ועשב : נאות. מדור : נשא. טען וגדל : חילם. מל' חיל וכח, ור''ל פריים : (מצודת ציון)
{כג}  וּבְנֵי צִיּוֹן גִּילוּ וְשִׂמְחוּ בַּיהוָה אֱלֹהֵיכֶם כִּי נָתַן לָכֶם אֶת הַמּוֹרֶה לִצְדָקָה וַיּוֹרֶד לָכֶם גֶּשֶׁם מוֹרֶה וּמַלְקוֹשׁ בָּרִאשׁוֹן: 
 רש"י  את המורה. את נביאיכם המורים אתכם לשוב אלי כדי לצדק אתכם : מורה ומלקוש. כמו יורה ומלקוש (דברים יא) : בראשון. בניסן ואע''פ שהיורה היא רביעה ראשונה היורדת על הזרע והוא במרחשון אותה שנה בניסן זרעו כמו שמפורש במסכת תענית שגדלה התבואה באחד עשר יום : (רש"י)
 מצודת דוד  את המורה לצדקה. את המטר יתן בצדקה ולא לפי הגמול : בראשון. ר''ל כמו בזמן הראשון קודם עצירת הגשמים שהיה כל אחד בזמנו : (מצודת דוד)
 מצודת ציון  המורה. כן יקרא הגשם היורד אחר הזריעה כי מרוה ומשביע הארץ והזרעים וכן יורה ומלקוש (דברים י''א) : לצדקה. כמו בצדקה ובא הלמ''ד במקום הבי''ת כמו ישבת לכסא (תהלים ט') ומשפטו בכסא : ומלקוש. הוא מטר המאוחר היורד על הקשין ועל המלילות : (מצודת ציון)
{כד}  וּמָלְאוּ הַגֳּרָנוֹת בָּר וְהֵשִׁיקוּ הַיְקָבִים תִּירוֹשׁ וְיִצְהָר: 
 רש"י  והשיקו. לשון השמעת קול כשהקילוח יורד מן הגת אל תוך היקב והוא הבור שלפני הגת : (רש"י)
 מצודת דוד  והשיקו. כשהיין והשמן יורדים אל היקב משמיעים הרעשת קול ור''ל שיתרבו היין והשמן : (מצודת דוד)
 מצודת ציון  הגרנות. מקום שאוצרים שם התבואה : בר. תבואה כמו לשבר בר (ראשית מ''ב) : והשיקו. ענין השמעת קול כמו כמשק גבים (ישעיה ל''ג) : היקבים. הם הבורות שהיין והשמן יורד בהם : (מצודת ציון)
{כה}  וְשִׁלַּמְתִּי לָכֶם אֶת הַשָּׁנִים אֲשֶׁר אָכַל הָאַרְבֶּה הַיֶּלֶק וְהֶחָסִיל וְהַגָּזָם חֵילִי הַגָּדוֹל אֲשֶׁר שִׁלַּחְתִּי בָּכֶם: 
 מצודת דוד  ושלמתי לכם. מה שנחסר בשנים הקודמים ע''י הארבה אשלים אותה למלאות הכל כי תהיה הברכה מרובה : (מצודת דוד)
{כו}  וַאֲכַלְתֶּם אָכוֹל וְשָׂבוֹעַ וְהִלַּלְתֶּם אֶת שֵׁם יְהוָה אֱלֹהֵיכֶם אֲשֶׁר עָשָׂה עִמָּכֶם לְהַפְלִיא וְלֹא יֵבֹשׁוּ עַמִּי לְעוֹלָם: 
 מצודת דוד  ואכלתם. אז תאכלו אכילה ושביעה ר''ל לא יחסר הלחם ותאכלו עד כדי שביעה לא כדרך שאוכלים בימי הרעב רק להחיות את הנפש : והללתם. אז תהללו את ה' אשר עשה עמכם דבר שיש להפליא בו כי תהיה הברכה בתכלית : ולא יבשו עמי לעולם. ר''ל עוד לא ילכו לגור בארצות העכו''ם מחסרון הלחם ולא יסבלו אח''כ חרפת העכו''ם ובשתם : (מצודת דוד)
 מצודת ציון  והללתם. מלשון הלול ושבח : להפליא. מלשון פלא ותמהון : (מצודת ציון)
{כז}  וִידַעְתֶּם כִּי בְקֶרֶב יִשְׂרָאֵל אָנִי וַאֲנִי יְהוָה אֱלֹהֵיכֶם וְאֵין עוֹד וְלֹא יֵבֹשׁוּ עַמִּי לְעוֹלָם: (פ) 
 מצודת דוד  וידעתם. אז תראו אשר אני בקרב ישראל להשגיח בהם : ואין עוד. ר''ל אין עוד אלהים לעכב על ידי מלתת לכם ברכה מרובה כזאת : ולא יבשו וגו'. ולכן לא יבשו עד עולם כי מי יעמוד למולי להביאם לידי בושה : (מצודת דוד)
יואל פרק-ג
{א}  וְהָיָה אַחֲרֵי כֵן אֶשְׁפּוֹךְ אֶת רוּחִי עַל כָּל בָּשָׂר וְנִבְּאוּ בְּנֵיכֶם וּבְנוֹתֵיכֶם זִקְנֵיכֶם חֲלֹמוֹת יַחֲלֹמוּן בַּחוּרֵיכֶם חֶזְיֹנוֹת יִרְאוּ: 
 רש"י  והיה אחרי כן. לעתיד לבא : על כל בשר. על מי שנעשה לבו רך כבשר דוגמת ונתתי לכם לב בשר (יחזקאל לו) : (רש"י)
 מצודת דוד  והיה אחרי כן. ר''ל אחרי ימים מרובים בזמן המשיח : אשפוך את רוחי. ר''ל רוח חכמה והכרת אלהות אשפוך על כל בשר כי אף העכו''ם יכירו אז וידעו שה' הוא האלהים : ונבאו בניכם ובנותיכם. לא כמו בימי הגולה שנעדרת הנבואה מישראל כי אז ינבאו בניכם ובנותיכם עם כי האבות לא נבאו : חלומות יחלומון. ר''ל חלום נבואי : חזיונות יראו. גם הוא ענין מראה נבואה : (מצודת דוד)
 מצודת ציון  אשפוך. ר''ל אתן בשיעור מרובה כשופך דבר מה : כל בשר. ר''ל כל אדם כמו לכל בשר (שם סו) : חזיונות. מל' חזון ומראה נבואה : (מצודת ציון)
{ב}  וְגַם עַל הָעֲבָדִים וְעַל הַשְּׁפָחוֹת בַּיָּמִים הָהֵמָּה אֶשְׁפּוֹךְ אֶת רוּחִי: 
 מצודת דוד  אשפוך את רוחי. רוח חכמה לדעת את ה' : (מצודת דוד)
{ג}  וְנָתַתִּי מוֹפְתִים בַּשָּׁמַיִם וּבָאָרֶץ דָּם וָאֵשׁ וְתִימֲרוֹת עָשָׁן: 
 רש"י  ותמרות עשן. זקיפות מעלה עשן בגובה : (רש"י)
 מצודת דוד  דם. ר''ל בארץ ישפך דם הרבה ויאמר זה על גוג ומגוג : ואש. מן השמים תרד עליו אש כמ''ש ונשפטתי אתו בדבר ובדם וגו' אש וגפרית אמטיר עליו (יחזקאל ל''ח) : ותמרת עשן. עשן השריפה תעלה למעלה זקוף כאילן תמר : (מצודת דוד)
 מצודת ציון  ונתתי. כמו ואתן : מופתים. מל' מופת ואות : ותמרות. מל' אילן תמר : (מצודת ציון)
{ד}  הַשֶּׁמֶשׁ יֵהָפֵךְ לְחֹשֶׁךְ וְהַיָּרֵחַ לְדָם לִפְנֵי בּוֹא יוֹם יְהוָה הַגָּדוֹל וְהַנּוֹרָא: 
 רש"י  יהפך לחשך. לבייש את המשתחוים לחמה : (רש"י)
 מצודת דוד  יהפך לחשך. ר''ל מגודל הצרה הבא עליהם יחשך להם מאור היום : ודם. יהפוך למראה דם כי אז לא תאיר כדרכה והוא ענין מליצה כי כשאדם בצרה העולם חשוך בעדו : לפני בוא יום ה'. כל זה יהיה לפני הגאולה וסמוך לה : הגדול והנורא. כי אז יראה גדולת ממשלתו ומעשיו הנוראים : (מצודת דוד)
{ה}  וְהָיָה כֹּל אֲשֶׁר יִקְרָא בְּשֵׁם יְהוָה יִמָּלֵט כִּי בְּהַר צִיּוֹן וּבִירוּשָׁלִַם תִּהְיֶה פְלֵיטָה כַּאֲשֶׁר אָמַר יְהוָה וּבַשְּׂרִידִים אֲשֶׁר יְהוָה קֹרֵא: 
 רש"י  והיה כל אשר יקרא וגו' : כאשר אמר. והיכן אמר וראו כל עמי הארץ כי שם ה' נקרא עליך (דברים כח) : ובשרידים. בשארית אשר יותיר : אשר ה' קורא. לשון קרואים לסעודה או לעבודת המלך לשון הזמנה : (רש"י)
 מצודת דוד  כל אשר יקרא בשם ה' ימלט. ר''ל הקוראים בשם ה' המה ימלטו מן הצרה הבאה על העכו''ם : כי בהר ציון. ר''ל כי הפליטה תהיה בהר ציון לבד כמו שהבטיח ה' וגם שם לא לכולם כי רק בהנשארים המבוררי' שבהם אשר כל א' מהם קורא אל ה' וצועק אליו ומשים בו בטחונו : (מצודת דוד)
 מצודת ציון  פליטה. ענין הצלה כמו ומפלט לי (ש''ב כב) : ובשרידים. ענין שארית כמו עם שרידי חרב (ירמיה לא) : (מצודת ציון)
יואל פרק-ד
{א}  כִּי הִנֵּה בַּיָּמִים הָהֵמָּה וּבָעֵת הַהִיא אֲשֶׁר (אשוב) אָשִׁיב אֶת שְׁבוּת יְהוּדָה וִירוּשָׁלִָם: 
 מצודת דוד  אשר אשיב. שאשיב לארצם את בני השבי מיהודה וירושלים ולא זכר שאר השבטים לפי שכל נבואתו היתה רק על יהודה וירושלים לכן לא זכר מהם אבל האמת שגם בני עשרת השבטים ישובו גם המה : (מצודת דוד)
 מצודת ציון  שבות. מלשון שבי : (מצודת ציון)
{ב}  וְקִבַּצְתִּי אֶת כָּל הַגּוֹיִם וְהוֹרַדְתִּים אֶל עֵמֶק יְהוֹשָׁפָט וְנִשְׁפַּטְתִּי עִמָּם שָׁם עַל עַמִּי וְנַחֲלָתִי יִשְׂרָאֵל אֲשֶׁר פִּזְּרוּ בַגּוֹיִם וְאֶת אַרְצִי חִלֵּקוּ: 
 רש"י  אל עמק יהושפט. ארד עמם בעומק הדין, יהושפט משפטי יה : (רש"י)
 מצודת דוד  וקבצתי. אז אקבץ את כל האומות ואוריד אותם אל עמק יהושפט כן שם המקום שיפלו שם האומות הצובאים על ירושלים : ונשפטתי עמם. אתוכח עמהם על מה שעשו לעמי בימים הקדמונים ר''ל שם אביא עליהם הפורעניות וזה יחשב לויכוח כי בזה יודיע שפשעו : אשר פזרו. שהגלום שמה : חלקו. חלקו ביניהם : (מצודת דוד)
 מצודת ציון  ונשפטתי. ענין ויכוח : (מצודת ציון)
{ג}  וְאֶל עַמִּי יַדּוּ גוֹרָל וַיִּתְּנוּ הַיֶּלֶד בַּזּוֹנָה וְהַיַּלְדָּה מָכְרוּ בַיַּיִן וַיִּשְׁתּוּ: 
 רש"י  ידו גורל. כמו וידו אבן בי (איכה ג) : (רש"י)
 מצודת דוד  ידו גורל. מי מהם למי : בזונה. בשכר זונה באתננה : ביין. במחיר היין : (מצודת דוד)
 מצודת ציון  ואל עמי. כמו ועל עמי : ידו. ישליכו כמו ידו אליה (שם ג) : (מצודת ציון)
{ד}  וְגַם מָה אַתֶּם לִי צֹר וְצִידוֹן וְכֹל גְּלִילוֹת פְּלָשֶׁת הַגְּמוּל אַתֶּם מְשַׁלְּמִים עָלָי וְאִם גֹּמְלִים אַתֶּם עָלַי קַל מְהֵרָה אָשִׁיב גְּמֻלְכֶם בְּרֹאשְׁכֶם: 
 רש"י  הגמול אתם משלמים. זהו הגמול שנתן שלמה לחירם מלך צור עשרים עיר (מלכים א ט) : קל מהרה. לשון זריזות : (רש"י)
 מצודת דוד  וגם מה אתם לי. ר''ל מה לכם עלי אתם צור וגו' : הגמול. וכי אתם משלמים לי גמול על מה שהרעותי לכם כאומר הלא לא הרעותי לכם : ואם גומלים. ר''ל ואם לא באה לתשלום גמול רק היא התחלת הרעה דעו שקל מהרה אשלם גמול על ראשיכם כי תפלו עם הנופלים : (מצודת דוד)
 מצודת ציון  גלילות. מחוזות : ואם גומלים. גם תחילת המעשה יקרא בלשון גמול וכן שגמלת לנו (תהלים קלז) : קל. ענין מהירות כי דבר קל מהר בלכתו : (מצודת ציון)
{ה}  אֲשֶׁר כַּסְפִּי וּזְהָבִי לְקַחְתֶּם וּמַחֲמַדַּי הַטֹּבִים הֲבֵאתֶם לְהֵיכְלֵיכֶם: 
 מצודת דוד  אשר כספי. עתה יפרש הרעה שעשו לישראל ואמר הנה הכסף והזהב שהשפעתי אני לישראל שללתם מהם ביום בוא האויב עליהם : ומחמדי. דברים חמודים וטובים שנתתי לישראל אתם מחריבי ירושלים בזיתם מהם והבאתם להיכליכם : (מצודת דוד)
{ו}  וּבְנֵי יְהוּדָה וּבְנֵי יְרוּשָׁלִַם מְכַרְתֶּם לִבְנֵי הַיְּוָנִים לְמַעַן הַרְחִיקָם מֵעַל גְּבוּלָם: 
 מצודת דוד  מכרתם. כי הם היו שכיני ישראל וגנבו קטניהם ומכרום למען ירחקו מגבולם לבל יגולה הדבר : (מצודת דוד)
{ז}  הִנְנִי מְעִירָם מִן הַמָּקוֹם אֲשֶׁר מְכַרְתֶּם אֹתָם שָׁמָּה וַהֲשִׁבֹתִי גְמֻלְכֶם בְּרֹאשְׁכֶם: 
 מצודת דוד  הנני מעירם. אעיר לבם לחזור מן המקום שנמכרו לבוא אל ארצם ר''ל בניהם ישובו הנה ועל ידם אשיב גמוליכם על ראשיכם : (מצודת דוד)
 מצודת ציון  מעירם. מל' התעוררות : (מצודת ציון)
{ח}  וּמָכַרְתִּי אֶת בְּנֵיכֶם וְאֶת בְּנוֹתֵיכֶם בְּיַד בְּנֵי יְהוּדָה וּמְכָרוּם לִשְׁבָאיִם אֶל גּוֹי רָחוֹק כִּי יְהוָה דִּבֵּר: (פ) 
 רש"י  לשבאים וגו'. לבני שבא : כי ה' דבר. והיכן דבר עבד עבדים יהיה לאחיו (בראשית ט) כן מפורש במכילתין : (רש"י)
 מצודת דוד  ומכרתי. אמסור את בניכם ביד בני יהודה אלו שחזרו לארצם והם ימכרום לאנשי שבא היושבים ממרחק למען לא ישיבו לארצם לרב המרחק : כי ה' דבר. כאומר ומי ישוב אמריו : (מצודת דוד)
 מצודת ציון  ומכרתי. ענין מסירה כמו כי צורם מכרם (דברים לב) : (מצודת ציון)
{ט}  קִרְאוּ זֹאת בַּגּוֹיִם קַדְּשׁוּ מִלְחָמָה הָעִירוּ הַגִּבּוֹרִים יִגְּשׁוּ יַעֲלוּ כֹּל אַנְשֵׁי הַמִּלְחָמָה: 
 רש"י  קדשו מלחמה. אם תוכלון אתם להלחם כנגדי : (רש"י)
 מצודת דוד  קראו. את זאת האמור למטה הכריזו בין העכו''ם : קדשו מלחמה. היא מלחמת גוג על ירושלים : (מצודת דוד)
 מצודת ציון  קדשו. הזמינו : העירו. מל' התעוררות : (מצודת ציון)
{י}  כֹּתּוּ אִתֵּיכֶם לַחֲרָבוֹת וּמַזְמְרֹתֵיכֶם לִרְמָחִים הַחַלָּשׁ יֹאמַר גִּבּוֹר אָנִי: 
 רש"י  אתיכם. קלטר''ש בלע''ז : מזמרותיכם. שרפש''א בלע''ז : (רש"י)
 מצודת דוד  כתו. שברו אתיכם לעשות מהם חרבות ומזמרותיכם לעשות רמחים : החלש. אף החלש יתחזק לבא במלחמה : (מצודת דוד)
 מצודת ציון  כותו. מל' כתישה וטחינה : אתיכם. שם כלי עשוי לחפור בו כמו ואת אתו (ש''א יג) : לחרבות. מל' חרב : ומזמרותיכם. שם הכלי שכורתים בו הזמורות וכן וחניתותיהם למזמרות (ישעיה ב) : לרמחים. הוא מכלי מלחמה : החלש. תש הכח : (מצודת ציון)
{יא}  עוּשׁוּ וָבֹאוּ כָל הַגּוֹיִם מִסָּבִיב וְנִקְבָּצוּ שָׁמָּה הַנְחַת יְהוָה גִּבּוֹרֶיךָ: 
 רש"י  עושו. כמו חושו כך חברו מנחם ויונתן תרגם יתכנשון ואומר אני שהוא לשון עשת ברזל המכונס יחד מש''א בלע''ז ואין תי''ו בו יסוד : שמה הנחת ה' גבוריך. שם בקבוצת עמק יהושפט ישבור גבורתכם כן תרגם יונתן ואיני יודע אם ל' ארמי הורדה או לשון חתת והנו''ן בו נופל כמו (דניאל ב) הנעל לדניאל קדם מלכא שאין בו אות שורש אלא על : (רש"י)
 מצודת דוד  שמה. במקום המלחמה יוריד ה' את גבוריך בעמקי השאול : (מצודת דוד)
 מצודת ציון  עושו. התקבצו וכן ת''י ויתכנשון ויתכן שהוא בדרך שאלה מן ועיש על בניה תנחם (איוב לח) שהם קבוצת כוכבים : הנחת. ענין ירידה כמו מי יחת עלינו (ירמיה כא) : (מצודת ציון)
{יב}  יֵעוֹרוּ וְיַעֲלוּ הַגּוֹיִם אֶל עֵמֶק יְהוֹשָׁפָט כִּי שָׁם אֵשֵׁב לִשְׁפֹּט אֶת כָּל הַגּוֹיִם מִסָּבִיב: 
 מצודת דוד  יעורו. כל העכו''ם יתעוררו ויעלו אל עמק יהושפט הוא מקום המלחמה : כי שם אשב. כאומר הנה שם מקום המלחמה יורה על רעתם כי שם אשפט את כל העכו''ם מסביב על מה שהרעו : (מצודת דוד)
 מצודת ציון  יעורו. מל' התעוררות : (מצודת ציון)
{יג}  שִׁלְחוּ מַגָּל כִּי בָשַׁל קָצִיר בֹּאוּ רְדוּ כִּי מָלְאָה גַּת הֵשִׁיקוּ הַיְקָבִים כִּי רַבָּה רָעָתָם: 
 רש"י  שלחו מגל וגו'. שלחו חרבות אותם ההולכים בשליחותי לחבל את אויבי ה' : כי בשל קציר. כלומר כי הגיע עתם ודמה הדבר לקציר שקוצרים אותו במגלות כשגמר בישולו : באו רדו כי מלאה גת. מן הענבים באו ודרכו אותם כלומר נתמלא סאת עוונם רדו ל' כבישה ורדוי כמו ורדו בדגת הים (בראשית א) : השיקו היקבים. קול קילוח היקבים היורד תוך הבור שלפני הגיתות נשמע : (רש"י)
 מצודת דוד  שלחו מגל. המשיל העכו''ם לתבואה שנגמר בשולה ובא זמן הקציר ואמר שלחו בה המגל כי כבר נתבשלה התבואה ועומדת לקצירה ור''ל הרגו אותה כי בא העת : באו רדו. חזר והמשילם לגת שמלאוה ענבים שיורדים בו הדורכים ר''ל בא העת לכלותם והוא כפל ענין במ''ש : השיקו היקבים. היין היורד אל היקבים השמיעו הרעשת קול והוא גמר מלאכת היין ר''ל בא תכליתם : כי רבה רעתם. ונתמלאה הסאה : (מצודת דוד)
 מצודת ציון  מגל. הוא החרמש והוא כלי עשוי לקצור בו וכן ותופש מגל (שם ג) : בשל. ענין גמר הגידול : גת. הוא המקום שדורכים בו הענבים : השיקו. ענין השמעת קול : (מצודת ציון)
{יד}  הֲמוֹנִים הֲמוֹנִים בְּעֵמֶק הֶחָרוּץ כִּי קָרוֹב יוֹם יְהוָה בְּעֵמֶק הֶחָרוּץ: 
 רש"י  בעמק החרוץ. ששם חרוץ שהמשפט אמת וכן תרגם יונתן מישר פילוג דינא : (רש"י)
 מצודת דוד  המונים. כתות כתות מהמון רב יפלו בעמק החרוץ הוא עמק יהושפט ויקרא עמק החרוץ כי שם יעשו בהם משפט חרוץ ומתוך : יום ה'. יום המשפט שיהיה בעמק החרוץ : (מצודת דוד)
 מצודת ציון  החרוץ. ענין חתוך וגזור וכן אתה חרצת (מ''א כ) : (מצודת ציון)
{טו}  שֶׁמֶשׁ וְיָרֵחַ קָדָרוּ וְכוֹכָבִים אָסְפוּ נָגְהָם: 
 רש"י  אספו נגהם. הכניסו אורם : (רש"י)
 מצודת דוד  קדרו. בעבור גדול הצרה ידמה להם כאלו נחשכו המאורות : (מצודת דוד)
 מצודת ציון  קדרו. ענין חשך ושחרות : אספו. הכניסו : נגהם. ענין אורה וזריחה : (מצודת ציון)
{טז}  וַיהוָה מִצִּיּוֹן יִשְׁאָג וּמִירוּשָׁלִַם יִתֵּן קוֹלוֹ וְרָעֲשׁוּ שָׁמַיִם וָאָרֶץ וַיהוָה מַחֲסֶה לְעַמּוֹ וּמָעוֹז לִבְנֵי יִשְׂרָאֵל: 
 רש"י  מציון ישאג. ממה שעשו לציון : ורעשו שמים וארץ. יפרע משרים של מעלה (שרי הכשדים) ואח''כ מן (הכשדים) : מחסה. לשון כסוי ובלע''ז אבריאיי''ל : (רש"י)
 מצודת דוד  מציון ישאג. כי יחזיר שכינתו לציון ומשם ישאג לאיים ולהחריד : ומירושלים יתן קולו. כפל הדבר במ''ש : ורעשו שמים וארץ. ר''ל יחרדו שרי מעלה של העכו''ם אשר בשמים ממעל והעכו''ם אשר בארץ מתחת : מחסה לעמו. לבל יהיו נלקים עמהם : ומעוז לבני ישראל. כפל הדבר במ''ש : (מצודת דוד)
 מצודת ציון  מחסה. מל' חסיון : ומעוז. ענין חוזק : (מצודת ציון)
{יז}  וִידַעְתֶּם כִּי אֲנִי יְהוָה אֱלֹהֵיכֶם שֹׁכֵן בְּצִיּוֹן הַר קָדְשִׁי וְהָיְתָה יְרוּשָׁלִַם קֹדֶשׁ וְזָרִים לֹא יַעַבְרוּ בָהּ עוֹד: (ס) 
 מצודת דוד  וידעתם. אז תדעו אשר אני ה' שוכן בציון כי כבר החזרתי שכינתי לתוכה : (מצודת דוד)
{יח}  וְהָיָה בַיּוֹם הַהוּא יִטְּפוּ הֶהָרִים עָסִיס וְהַגְּבָעוֹת תֵּלַכְנָה חָלָב וְכָל אֲפִיקֵי יְהוּדָה יֵלְכוּ מָיִם וּמַעְיָן מִבֵּית יְהוָה יֵצֵא וְהִשְׁקָה אֶת נַחַל הַשִּׁטִּים: 
 רש"י  אפיקי. מקום מוצא מים : והשקה את נחל השטים. כמשמעו ומשקי ית מישר שטים ומדרשו יכפר על עון פעור (עיין זכריה יד) : (רש"י)
 מצודת דוד  יטפו ההרים עסיס. ר''ל הרבה ענבים יגדלו בהרים והיין יהיה נוטף מהם והוא ענין גוזמא : תלכנה חלב. שם יהיה מרעה שמן ותתרבה חלב הצאן וכאלו הגבעות מוליכות ומזילות את החלב : וכל אפיקי יהודה. המקומות שביהודה שהיו מדרכם למשוך את המים יחזרו להמשיך כמאז : ומעיין. הוא הנחל האמור בנבואת יחזקאל והוא המקור האמור בנבואת זכריה : והשקה. מי המעיין הזה ישקה את עמק השיטים להיות נמשך כנהר : (מצודת דוד)
 מצודת ציון  יטפו. מל' הטפה והזלה : עסיס. כן נקרא היין וכן על עסיס כי נכרת (לעיל א) : אפיקי. כן יקראו המקומות שנגרים שם המים בחוזק : נחל. עמק : השטים. שם מקום : (מצודת ציון)
{יט}  מִצְרַיִם לִשְׁמָמָה תִהְיֶה וֶאֱדוֹם לְמִדְבַּר שְׁמָמָה תִּהְיֶה מֵחֲמַס בְּנֵי יְהוּדָה אֲשֶׁר שָׁפְכוּ דָם נָקִיא בְּאַרְצָם: 
 רש"י  מצרים וגו'. סמכן זה לזה לפורעניות אתה מוצא שאילולי מצרים לא היתה אדום שנא' (מלכי' א א) כי ששה חדשים ישב יואב עד הכרית כל זר באדום וכתיב (שם א) ויברח הדד הוא ואנשים אדומיים וימצא הדד חן בעיני פרעה וגומר והדד שמע כי שכב דוד עם אבותיו וגומר ובאחרונה ויהי לשטן לשלמה אמר הקב''ה אני אכלה זו וזו. מחמס בני יהודה. בשביל חמס שעשו עכו''ם לבני יהודה אשר שפכו את דמם : (רש"י)
 מצודת ציון  מחמס. ענין עושק וגזל : (מצודת ציון)
{כ}  וִיהוּדָה לְעוֹלָם תֵּשֵׁב וִירוּשָׁלִַם לְדוֹר וָדוֹר: 
 מצודת דוד  לעולם תשב. תתקיים לעולם ולא תחרב עוד : וירושלים. כפל הדבר במ''ש : (מצודת דוד)
 מצודת ציון  תשב. ענין עכבה וקיים : (מצודת ציון)
{כא}  וְנִקֵּיתִי דָּמָם לֹא נִקֵּיתִי וַיהוָה שֹׁכֵן בְּצִיּוֹן: (פפפ) 
 רש"י  ונקיתי דמם לא נקיתי. ואף אם אנקה אותם משאר עבירות שבידם ומרעות שעשו לי דמם של בני יהודה לא אנקה מהם אימתי תהיה זאת בזמן שהקב''ה שוכן בציון : (רש"י)
 מצודת דוד  ונקיתי. ר''ל אף שאנקה את העכו''ם מעון החמס במה שישראל ישובו לקחת מהם כספם וזהבם הנה עון שפיכת דמם לא אנקה בכופר ממון כ''א בדם שופכו : וה' שוכן בציון. כאומר אל יפחדו ישראל פן כשידעו העכו''ם שנחרץ משפטם להרג יתחזקו לנקום נקם מישראל בחשבם כאשר יאבדו יאבדו כי ה' שוכן בציון ויגן על עמו ולא יהיה לאל ידם : (מצודת דוד)
 מצודת ציון  ונקיתי. מל' נקי וברור : (מצודת ציון)
