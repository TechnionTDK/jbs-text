נחום פרק-א
{א}  מַשָּׂא נִינְוֵה סֵפֶר חֲזוֹן נַחוּם הָאֶלְקֹשִׁי: 
 רש"י  משא נינוה. ת''י מטל כס דלווט לאשקא' ית נינוה : ספר חזון נחום. חזון נקוד קמץ לפי שאינו דבוק ואינו דומה לחזון ישעיה שהוא נקוד חטף פתח וכן פי' ספר חזון כבר נכתב עליה והוא נבואת יונה בן אמיתי ועתה חזר ונתנבא עלי' נחום האלקושי את המשא הזה אלקוש היה שם עירו וכן ת''י מלקדמין אתנבי עלה יונה בר אמתי ותבת מחובהא וכדו דאוסיפת למיחטי תב ואיתנבי עלה נחום דמבית אלקוש : (רש"י)
 מצודת דוד  משא נינוה. הנבואה ההיא נאמרה על נינוה היא ראש ממלכת אשור : ספר וגו'. זהו ספר נבואה של נחום האלקושי הוא היה המתנבא על נינוה : (מצודת דוד)
 מצודת ציון  האלקושי. שם עיר אלקוש : (מצודת ציון)
{ב}  אֵל קַנּוֹא וְנֹקֵם יְהוָה נֹקֵם יְהוָה וּבַעַל חֵמָה נֹקֵם יְהוָה לְצָרָיו וְנוֹטֵר הוּא לְאֹיְבָיו: 
 רש"י  אל קנוא ונוקם ה'. על זרעו של סנחריב נתנבא נחום ובימי מנשה כמו שמצינו בסדר עולם אל קנא ונוקם ה' מאז שנפרע לישראל מאויביהם וגם עדיין עתה נוקם הוא ובעל חימה ועתיד הוא להיות נוקם לצריו שהחריבו את ארצו והגלו את עמו ונוטר הוא את איבתו לבבליים ור''ש אומר ג' נקימות הללו כנגד ג' גליות שהגלה סנחריב את ישראל כמו שמצינו בסדר עולם : (רש"י)
 מצודת דוד  אל קנוא וגו'. ה' הוא אל זועם ונוקם וכפל עוד ואמר נוקם ה' וגו' : נוקם ה' לצריו. ר''ל רק לצריו הוא נוקם ונוטר איבה לאויביו הם העכו''ם אבל לא כן לישראל עמו : (מצודת דוד)
 מצודת ציון  קנוא. ענין כעס כמו הם קנאוני בלא אל (דברים לב) : ונוטר. ענין שמירת איבה כמו לא תקום ולא תטור (ויקרא יט) : (מצודת ציון)
{ג}  יְהוָֹה אֶרֶךְ אַפַּיִם (וגדול) וּגְדָל כֹּחַ וְנַקֵּה לֹא יְנַקֶּה יְהוָה בְּסוּפָה וּבִשְׂעָרָה דַּרְכּוֹ וְעָנָן אֲבַק רַגְלָיו: 
 רש"י  ה' ארך אפים וגדל כח. גדל כח הוא והיכולת בידו להנקם ואשר לא מיהר נקמתו לפי שארך אפים הוא ומכל מקום נקה לא ינקה. ה' בסופה ובשערה דרכו. הם שלוחיו להפרע מאויביו שנא' במצרים (שמות יד) ברוח קדים עזה ובדור המבול (איוב ד) מנשמת אלוה יאבדו בצור נאמר (יחזקאל כו) רוח קדים שברך : וענן אבק רגליו. גם הוא דרך נקמתו (שמות יד) וישקף אל מחנה מצרים בעמוד אש וענן (יחזקאל ל) היא ענן יכסנה : (רש"י)
 מצודת דוד  ה' ארך אפים. ר''ל הן אמת שה' מאריך אף ואינו ממהר לפרוע גמול הרשע עם כי הוא גדול כח ובידו להפרע בכל זמן : ונקה לא ינקה. אבל הוא אינו מנקה לותר על הרשע מכל וכל : בסופה ובשערה דרכו. הלוכו הוא ברוח סופה וסערה ר''ל כשבא לענוש העכו''ם מביא רוח סופה וסערה להניעם ולכלותם מהר : וענן אבק רגליו. ר''ל הגזירות הבאות מסבתו אל העכו''ם הם לו לחושך ואפלה כענן והמשילם לאבק הנופל מתחת הרגלים : (מצודת דוד)
 מצודת ציון  בסופה. כן יקרא רוח החזק : ובשערה. כמו בסערה בסמ''ך וגם הוא רוח חזק. אבק. עפר דק : (מצודת ציון)
{ד}  גּוֹעֵר בַּיָּם וַיַּבְּשֵׁהוּ וְכָל הַנְּהָרוֹת הֶחֱרִיב אֻמְלַל בָּשָׁן וְכַרְמֶל וּפֶרַח לְבָנוֹן אֻמְלָל: 
 רש"י  גוער בים. כמשמעו ודוגמא הוא כלפי העכו''ם שנמשלו למים כענין שנאמר (ישעיה יז) לאומים כשאון מים כבירים ישאון : וכל הנהרות החריב. כאן ניבא שעתיד הקב''ה להמליך את נבוכדנצר (ירמיה כה) בימי יהויקים ויתן את אשור ואת כל הארצות לחרב : אומלל בשן וכרמל. מושבות הטובים : ופרח לבנון אומלל. חכמי ישראל פירשו כלפי מיני מגדים שנטע שלמה בבהמ''ק שהיו של זהב וכיון שנכנסו גוים להיכל יבשו : (רש"י)
 מצודת דוד  גוער בים וגו'. הוא משל על כריתת השרים מנינוה : אמלל בשן וגו'. הם מקומות מרעה השמן והוא משל על אבדן בעלי העושר : ופרח וגו'. ר''ל יכלה הצלחתם : (מצודת דוד)
 מצודת ציון  גוער. ענין צעקת נזיפה : החריב. ענין יובש כמו חרבו המים (בראשית ח) : אמלל. ענין כריתה כמו כי אמלל אני (תהלים ו) : לבנון. שם יער : (מצודת ציון)
{ה}  הָרִים רָעֲשׁוּ מִמֶּנּוּ וְהַגְּבָעוֹת הִתְמֹגָגוּ וַתִּשָּׂא הָאָרֶץ מִפָּנָיו וְתֵבֵל וְכָל יֹשְׁבֵי בָהּ: 
 רש"י  הרים רעשו ממנו. המלכים והשרים מהכשדים יפחדו מגזירתו : ותשא הארץ. משאת עשן : (רש"י)
 מצודת דוד  הרים רעשו. מפחדו ירעשו ההרים וימסו הגבעות גם הוא משל על שרי נינוה וכפל הדבר במ''ש : ותשא הארץ מפניו. הארץ תשרף מפני אש חמתו והוא משל על גודל הרעדה והכליון : ותבל. הוא החלק מן הארץ המיושבת מבני אדם : (מצודת דוד)
 מצודת ציון  התמוגגו. מל' המגה והמסה : ותשא. ענין שרפה כמו שאו משאת (ירמיה ו) : (מצודת ציון)
{ו}  לִפְנֵי זַעְמוֹ מִי יַעֲמוֹד וּמִי יָקוּם בַּחֲרוֹן אַפּוֹ חֲמָתוֹ נִתְּכָה כָאֵשׁ וְהַצֻּרִים נִתְּצוּ מִמֶּנּוּ: 
 רש"י  נתכה. הגיע לארץ כמו (שמות ט) ומטר לא נתך ארצה : נתצו ממנו. מאימתו : (רש"י)
 מצודת דוד  מי יעמוד. מי יוכל להתקיים לפני זעמו : ומי יקום וגו'. כפל הדבר במ''ש : נתכה כאש. היא נשפכת לכלות ולהאביד כאש ההולך ושורף : והצורים. הסלעים נתצו ונכתתו ממני ר''ל בעלי הכח יחלשו ויאבדו : (מצודת דוד)
 מצודת ציון  נתכה. ענין התכה ושפיכה כמו ותתך חמתי (שם מד) : והצורים. מל' צור וסלע : נתצו. מל' נתיצה ושבירה : (מצודת ציון)
{ז}  טוֹב יְהוָה לְמָעוֹז בְּיוֹם צָרָה וְיֹדֵעַ חֹסֵי בוֹ: 
 רש"י  טוב ה' למעוז. ואף בשעה שהוא נפרע מאויביו לא זזו רחמיו מלהטיב ליראיו ולא כמדת בשר ודם שכשהוא עסוק בזו אינו פנוי בזו כענין שנא' (שם טו) ה' איש מלחמ' ה' שמו כמו שהוא במכילתין : ויודע. את צרכי חוסי בו : (רש"י)
 מצודת דוד  טוב ה' למעוז וגו'. ר''ל אף ביום צרה כשהוא עוסק בהבאת המשפט עכ''ז הוא טוב אז להיות למעוז ולחוזק ונותן לב לדעת את החוסים בו להזמין להם הצלה ועזר לא כבשר ודם שאין מי יעמוד לפניו בעת זעמו ולא יתן אז לב להיטיב עם מי : (מצודת דוד)
 מצודת ציון  למעוז. ענין חוזק : חוסי. ענין בטחון : (מצודת ציון)
{ח}  וּבְשֶׁטֶף עֹבֵר כָּלָה יַעֲשֶׂה מְקוֹמָהּ וְאֹיְבָיו יְרַדֶּף חֹשֶׁךְ: 
 רש"י  ובשטף עובר. ובחמה שוטפת : כלה יעשה מקומה. של ארץ ומוסב זה על ותשא הארץ מפניו כמו שאמור למעלה : (רש"י)
 מצודת דוד  ובשטף עובר. הנה בשטף מים רבים יעשה כלה את מקום נינוה שזכר בתחילת הנבואה ר''ל האויב הבא והוא נ''נ הוא יכלה הכל כמו שטף מים העובר השוטף הכל מבלי ישאר מה : ואויביו. החושך ירדף את אויביו הם אנשי אשור : (מצודת דוד)
 מצודת ציון  ובשטף. ענין מריצת המים כמו כנחל שוטף (שם מז) : (מצודת ציון)
{ט}  מַה תְּחַשְּׁבוּן אֶל יְהוָה כָּלָה הוּא עֹשֶׂה לֹא תָקוּם פַּעֲמַיִם צָרָה: 
 רש"י  כלה הוא עושה. לנינוה ומלכי אשור לא ישנה להם עוד פעם אחרת : (רש"י)
 מצודת דוד  מה תחשבון. ר''ל אתם אנשי נינוה מה תחשבון על ה' הגוזר עליכם את הכלייה הזאת אם תחשבו להנצל מידו דעו כי כלה הוא עושה לכם ולא תקום הצרה פעמים כי בפעם אחת יכלה אתכם : (מצודת דוד)
{י}  כִּי עַד סִירִים סְבֻכִים וּכְסָבְאָם סְבוּאִים אֻכְּלוּ כְּקַשׁ יָבֵשׁ מָלֵא: 
 רש"י  כי עד סירים סבוכים. כלומר פתאום תבא עליהם מכתם ולא ירדו מכבודם מעט מעט כי בעוד שהסירים והקוצי' נסבכים נשרשים בחזקה : וכסבאם סבואים. ועודם במשתיהן ובשמחתן ויש פותרין כי עד סירים לשון הסרה : אכלו כקש יבש. אשר נתמלא ונגמר בשולו ויבש : מלא. אשובי''ר בלע''ז וכן מלאתך, המלאה הזרע : (רש"י)
 מצודת דוד  כי עד סירים סבוכים. בעוד שהקוצים יהיו מסובכים ונאחזים אלה באלה ר''ל בעוד שיהיו אנשים בתכלית החוזק מקובצים יחד באגודה אחת : וכסבאם סבואים. כאשר המשכרים יהיו עוסקים בשכרות היין פתאום יהיו נאכלים כקש יבש שנמלא ונשלם בשולו שהוא קל להשרף : (מצודת דוד)
 מצודת ציון  סירים. מין קוצים כמו כקול הסירים (קהלת ז) : סבוכים. ענין אחיזה וקליעה וכן סבכי היער (ישעיה י) : וכסבאם סבואים. ענין שתיית משקים המשכרים כמו ונסבאה שכר (שם כו) : אכלו. נאכלו ר''ל נשרפו : מלא. ענין השלמה ר''ל נשלם בשולו : (מצודת ציון)
{יא}  מִמֵּךְ יָצָא חֹשֵׁב עַל יְהוָה רָעָה יֹעֵץ בְּלִיָּעַל: (ס) 
 רש"י  ממך. את נינוה : יצא. סנחריב החושב רעה דימה להחריב דירת מטה ומעלה כתוב אחד אומר (מלכים ב יט) ואבא מלון קיצו וכתוב אחד אומר (ישעיה לז) ואבא מרום קיצו בתחילה אחריב דירה של מטה ולבסוף דירה של מעלה כדאי' בחלק (דף צד) : (רש"י)
 מצודת דוד  ממך וגו'. אתה נינוה ממך יצא סנחריב החושב רעה על ה' להחריב את בה''מ ויועץ עצת בליעל לשלוח לחרף כלפי מעלה כמ''ש (במ''ב ובישעיה) : (מצודת דוד)
 מצודת ציון  בליעל. בלי עול שמים ר''ל רשע : (מצודת ציון)
{יב}  כֹּה אָמַר יְהוָה אִם שְׁלֵמִים וְכֵן רַבִּים וְכֵן נָגֹזּוּ וְעָבָר וְעִנִּתִךְ לֹא אֲעַנֵּךְ עוֹד: 
 רש"י  אם שלמים וכן רבים. יפה תרגום של יונתן מיושב על המקרא אם יהון שלמים בעצה שיהו כולם שוים בהסכמה א' וכן אם יהיו רבי' מאד אנשי נינוה אויביך ירושלים וכן אף אם גזו חדקל ועברו את פרת לצור עליה לא יצליחו שהרי עניתיך ולא אענך עוד, ועוד שמעתי אם שלמים אנשי נינוה בגדולתם וכן אם יהו עוד רבים ונכבדים יותר וכן נגוזו ועבר וכן אגיזם ואעבירם הרי זה כמו (שמו' א) וכאשר יענו אותו כן ירבה : ועניתיך לא אענך עוד. אענה אותך בפעם הזאת כלה ונחרצה ולא אזקוק לך עוד ורבותינו דרשו לענין מעשה הצדקה במסכת גיטין אך אינו על סדר שאר הנבואה : (רש"י)
 מצודת דוד  אם שלמים. אם יהיו אנשי נינוה שלמים בדעה אחת ובעצה מוסכמת וכן יהיו רבים במספר שכל זה הוא סבה אל הנצחון : וכן נגוזו. ר''ל אעפ''כ יהיו גזוזים ונכרתים כאשר אמרתי ועבר העם מן העולם : ועניתך. ר''ל אענה אותך בתכלית העינוי והאבדון עד שלא אצטרך לענות אותך עוד כי בפעם ההיא תכלה מכל וכל והוא דוגמת אמרו לא תקום פעמים צרה : (מצודת דוד)
 מצודת ציון  שלמים. מל' שלום : וכן נגוזו. הוי''ו היא במקום אעפ''כ וכן הנמלים עם לא עז ויכינו בקיץ לחמם (משלי ל) : נגוזו. מל' גזוזה וכריתה : וענתך. מל' עינוי וצער : (מצודת ציון)
{יג}  וְעַתָּה אֶשְׁבֹּר מֹטֵהוּ מֵעָלָיִךְ וּמוֹסְרֹתַיִךְ אֲנַתֵּק: 
 רש"י  ועתה אשבור מטהו מעליך. שכינה אומרת כן לנביא שהוא ישראלי אשבור מטהו של אשור מעליך ומעמי : (רש"י)
 מצודת דוד  ועתה. ר''ל בזמן קרוב אשבור מטהו מעליך ישראל ר''ל עוד לא יצר לך. ומוסרותיך. המוסרות שהייתם קשורים בהם אנתק ממך ר''ל לא תהיה עוד מוכנע לאשור : (מצודת דוד)
 מצודת ציון  מטהו. ענינו בדי העול כמו מוסרות ומוטות (ירמיה נז) : ומוסרותיך. הם קשורי רצועי העול : אנתק. ענין ההעתק ממקומו : (מצודת ציון)
{יד}  וְצִוָּה עָלֶיךָ יְהוָה לֹא יִזָּרַע מִשִּׁמְךָ עוֹד מִבֵּית אֱלֹהֶיךָ אַכְרִית פֶּסֶל וּמַסֵּכָה אָשִׂים קִבְרֶךָ כִּי קַלּוֹתָ: 
 רש"י  וצוה עליך ה'. עתה מוסב הדיבור אל מלך אשור : לא יזרע משמך עוד. לא יעמוד ממך מלך : מבית אלהיך אכרית פסל ומסכה. ואשים את בית אלהיך קברך שם תברח להמלט ושם תהרג כמו שכתוב שנהרג אביך בית נסרוך אלהיו : כי קלות. בעיני : (רש"י)
 מצודת דוד  וצוה עליך ה'. מול מלך אשור יאמר : לא יזרע משמך עוד. ר''ל לא ימלוך מי מזרעך : אכרית פסל ומסכה. כי שממה תהיה : אשים קברך. ר''ל אני אשים לך קבר המיוחד לך כי אני אלחם בך : כי קלות. היית קל בדעתך לשלוח לחרף כלפי מעלה ולכן אקח ממך נקם : (מצודת דוד)
 מצודת ציון  קלות. מל' קל : (מצודת ציון)
נחום פרק-ב
{א}  הִנֵּה עַל הֶהָרִים רַגְלֵי מְבַשֵּׂר מַשְׁמִיעַ שָׁלוֹם חָגִּי יְהוּדָה חַגַּיִךְ שַׁלְּמִי נְדָרָיִךְ כִּי לֹא יוֹסִיף עוֹד (לעבור) לַעֲבָר בָּךְ בְּלִיַּעַל כֻּלֹּה נִכְרָת: 
 רש"י  שלמי נדריך. אשר נדרת להקב''ה אם יצילך מכף סנחריב מלך אשור כי עתה נצלת : כי לא יוסיף עוד לעבר בך. אותו הבליעל : כלה נכרת. הוא וזרעו : (רש"י)
 מצודת דוד  הנה על ההרים. הנה כבר נראה על ההרים ביאת רגלי המבשר המשמיע שלום כי יבשר ויאמר שנפלה אשור ועוד לא יבוא למלחמה על ארץ ישראל : חגי יהודה חגיך. ר''ל שמחו בחג בשמחת לבב : שלמי נדריך. מה שנדרת לה' אם יצילך מכף מלך אשור כי הנה נצלת ממנו כי לא יוסיף עוד לעבר בך בליעל הוא זרע סנחריב כי נכרת כל הזרע ואין להם שארית : (מצודת דוד)
{ב}  עָלָה מֵפִיץ עַל פָּנַיִךְ נָצוֹר מְצֻרָה צַפֵּה דֶרֶךְ חַזֵּק מָתְנַיִם אַמֵּץ כֹּחַ מְאֹד: 
 רש"י  עלה מפיץ על פניך נצור מצורה. המפיץ אשר עלה על פניך אל ארץ יהודה בימי יחזקיהו עכשיו הוא נצור מצורה נבוכדנצר מלך בבל שהוא צר עליו : צפה דרך. הבט אתה איש יהודה על אם הדרכים ותראה את ההולכים לצור עליו ויתחזקו מתניך ואמץ כח מאד : (רש"י)
 מצודת דוד  עלה מפיץ. אשור שהגלה אותך והפיץ אותך בארצות הנה נסתלק מן העולם : על פניך. ר''ל לפניך וכאלו אתה רואה הסתלקו : נצור מצורה. ערי המבצר שעזבתם מפחד מלך אשור הנה עתה שמור אותם : צפה דרך. הסתכל בדרך הבא מאשור ולא תראה עוד מי בא מהם : חזק מתנים. חזק ואמץ כי לא תירא עוד מאשור : (מצודת דוד)
 מצודת ציון  עלה. ענין סלוק כמו אל תעלני (תהלים קב) : מפיץ. מל' הפצה ופזור : נצור. ענין שמירה כמו נוצר תאנה (משלי כז) : מצורה. ערי מבצר כמו ויבן ערי מצורה (ד''ה ב יד) : צפה. ענין הבטה כמו עמדי וצפי (ירמיה מח) : אמץ. ענין חוזק : (מצודת ציון)
{ג}  כִּי שָׁב יְהוָה אֶת גְּאוֹן יַעֲקֹב כִּגְאוֹן יִשְׂרָאֵל כִּי בְקָקוּם בֹּקְקִים וּזְמֹרֵיהֶם שִׁחֵתוּ: 
 רש"י  כגאון ישראל. כמו שהיה כבר : בקקום. בזזום והריקום לשון בקיקה נופל על גפן : (רש"י)
 מצודת דוד  כי שב וגו'. כי עתה יניח וישקיט ה' את גאון יעקב להיות כגאון ישראל ר''ל כמו שהיה מאז ומקדם : כי בקקום בוקקים. כי המריקים הם הכשדים הריקו את אשור ושחתו זמוריהם ר''ל לקחו עשרם והרגו גבוריהם ולכן תשב במנוחה והשקט כי אין לך לפחוד עוד מאשור : (מצודת דוד)
 מצודת ציון  שב. ענין השקט ומרגוע כמו בשובה ונחת (ישעיה ל) : גאון. ענין רוממות וממשלה : בקקום בוקקים. ענין ריקות כמו גפן בוקק (הושע י) : וזמוריהם. כן יקראו ענפי הגפן כמו ויכרתו משם זמורה (במדבר יג) : (מצודת ציון)
{ד}  מָגֵן גִּבֹּרֵיהוּ מְאָדָּם אַנְשֵׁי חַיִל מְתֻלָּעִים בְּאֵשׁ פְּלָדוֹת הָרֶכֶב בְּיוֹם הֲכִינוֹ וְהַבְּרֹשִׁים הָרְעָלוּ: 
 רש"י  מגן גבוריהו. של נבוכדנצר הצרים על אשור : מאדם. מאודמים הם ואנשי חילם : מתולעים. לבושי זהורית : באש פלדות הרכב ביום הכינו. ביום שהוא מוכן לצאת בצבא מצחצח רכב ברזל שלו ולא ידעתי מהו פלדות ואומר אני שהוא מין המצחצחת ברזל יפה ויש פותרין פלדות לשון לפיד אש בדרך ההפך : והברושים הרעלו. ת''י ורבני משריתהון מסרבלין בצבעונין : הרעלו. מעוטפין ודומה לו (ישעיה ג) הנטיפות והשרות והרעלות ובל' משנה שנינו מדיות רעולות מסכת שבת (דף ס''ה ע''ש) : (רש"י)
 מצודת דוד  מגן גבוריהו מאדם. המגן של גבורי הבוקקים הכשדים יהיו אדומים מדם החללים : אנשי חיל מתולעים. יהיו מלובשים בגדי תולעת שני שהיא צבע אדומה ר''ל בגדיהם יהיו צבועות מדמי ההרוגים : באש פלדות הרכב וגו'. ר''ל ביום שהכינו את הרכב למלחמה היה נראה כאלו הולך בלפידי אש כי הברזל שעל גלגלי הרכב היה מוציא ניצוצי אש במרוצתם על הסלעים : והברושים הרעלו. ר''ל המקלות של ברוש העשויות כחניתות המחודדות בראשן כבר הושם שם הסם הממית כי הכינו מקלות כאלה על המלחמה : (מצודת דוד)
 מצודת ציון  גבוריהו. גבוריו : מאדם. מל' אודם : מתלעים. ל' תולעת שני והיא צבע אדומה : פלדות. מל' לפיד אש בדרך ההפוך והוא העץ שהשלהבת נאחז בו : והברושים. ר''ל מקלות מאילני ברוש : הרעלו. ענינו סם הממית ודוגמתו יין תרעלה (תהלים ס) המטמטם את הלב מרוע תכונתו והוא מל' ערל בדרך ההפך שהוא ענין אוטם כמו ערלה אזנם (ירמיה ו) : (מצודת ציון)
{ה}  בַּחוּצוֹת יִתְהוֹלְלוּ הָרֶכֶב יִשְׁתַּקְשְׁקוּן בָּרְחֹבוֹת מַרְאֵיהֶן כַּלַּפִּידִם כַּבְּרָקִים יְרוֹצֵצוּ: 
 רש"י  יתהוללו. ינהגו עצמן בשגעון : ישתקשקון. ת''י קל נקוש זיניהון משתמע והוא מלשון והשיקו היקבים (יואל ב) כמשק גבים (ישעיה לג) ל' השמעת קול : ירוצצו. ירועעו את השומעים כברקים הללו הטורדים את הבריות כן ת''י : (רש"י)
 מצודת דוד  יתהוללו הרכב. אנשי הרכב יתהוללו בחוצות לרוץ הנה והנה : ישתקשקון ברחובות. השמעת קול כלי זיין ישמיעו ברחובות קריה : מראיהן. מראה פניהם כלפידי אש וקלות מרוצתם כברקים אשר מעט תשיגם הראות לרוב המהירות : (מצודת דוד)
 מצודת ציון  יתהוללו. ענין שטות ושגעון כמו ויתהולל בידם (ש''א כג) כי מרוב המרוצה נראה כמשתגעים : הרכב. ר''ל אנשי הרכב : ישתקשקון. ענין השמעת קול כמו והשיקו היקבים (יואל ב) : ירוצצו. מלשון ריצה ורדיפה : (מצודת ציון)
{ו}  יִזְכֹּר אַדִּירָיו יִכָּשְׁלוּ (בהלכותם) בַּהֲלִיכָתָם יְמַהֲרוּ חוֹמָתָהּ וְהֻכַן הַסֹּכֵךְ: 
 רש"י  יזכור. מלך אשור את אדיריו וגבוריו וידמה בלבו לצאת ולהלחם והם יכשלו בהליכתם : ימהרו חומתה. לנוס לרוץ אל חומת העיר כל תיבה הצריכה למ''ד בתחלתה הטיל לה ה''א בסופה : והוכן הסוכך. ת''י יבנון מגדליא ויש לפרש והוכן הסוכך והמלך נזדיין בכלי זיונו כמו ממשח הסוכך לשון מושל : (רש"י)
 מצודת דוד  יזכור אדיריו. מלך אשור יזכור גבוריו ללכת לקראת המלחמה אבל יכשלו בהליכתם ולא יצליחו : ימהרו חומתה. ר''ל ישובו למהר לעלות על חומת העיר למנוע את הכשדים לבוא בעיר : והוכן הסוכך. יכינו דבר הסוכך עליהם ממעל להגן מן החצים ואבני הקלע : (מצודת דוד)
 מצודת ציון  אדיריו. גבוריו : והוכן. מלשון הכנה : הסוכך. מל' סכך ומכסה : (מצודת ציון)
{ז}  שַׁעֲרֵי הַנְּהָרוֹת נִפְתָּחוּ וְהַהֵיכָל נָמוֹג: 
 רש"י  שערי הנהרות. שערי העיר אשר מצד הנהרות : וההיכל נמוג. נרעד ונע מכח אבני בליסטרא הנזרקי' בכתליו הנקרא בומ''א : (רש"י)
 מצודת דוד  שערי הנהרות. ר''ל עכ''ז לא יוכלו למנוע את האויב כי נפתחו שערי העיר הפונים מול הנהרות כי חיל הכשדים שברום : וההיכל נמוג. היכל המלך נמוג ונמס ר''ל ינתצו ויכתתו אותו : (מצודת דוד)
 מצודת ציון  נמוג. מל' המגה והמסה ואמר בדרך שאלה : (מצודת ציון)
{ח}  וְהֻצַּב גֻּלְּתָה הֹעֲלָתָה וְאַמְהֹתֶיהָ מְנַהֲגוֹת כְּקוֹל יוֹנִים מְתֹפְפֹת עַל לִבְבֵהֶן: 
 רש"י  והוצב. היא המלכה הנצבת לימין המלך כד''א (תהלים מ''ה) נצבה שגל לימינך : גלתה הועלתה. בגלוי הלכה בשבי והעלתה מן העיר : מנהגות כקול יונים. מנהגות עצמן בקינה כקול יונים המקוננים מנהגות שרימייצנ''ט בלע''ז : מתופפות על לבבהן. ת''י מקישות ידיהן על לבן כהקיש בתופים : (רש"י)
 מצודת דוד  והוצב גלתה הועלתה. ר''ל המלכה הנצבת פנימה לימין המלך כענין שנאמר נצבה שגל לימינך (תהלים מה) נתגלית לעין כל והועלתה על המרכבה להוליכה בגולה : ואמהותיה. שפחותיה מנהגות אותה בקול קינה כנהימת קול יונים : מתופפות. כמו שהאדם מכה בתוף כן הן מכות על לבבהן כדרך הנשים המקוננות : (מצודת דוד)
 מצודת ציון  והוצב. ר''ל דבר הנצב במקום אחד מבלי רגילות התנועה וההליכה : גלתה. מל' גלוי : הועלתה. מל' עליה : ואמהותיה. שפחותיה : מנהגות. מל' הנהגה והבאה : מתופפות. מל' תוף והוא שם כלי נגון : (מצודת ציון)
{ט}  וְנִינְוֵה כִבְרֵכַת מַיִם מִימֵי הִיא וְהֵמָּה נָסִים עִמְדוּ עֲמֹדוּ וְאֵין מַפְנֶה: 
 רש"י  ונינוה כברכת מים מימי היא. מיום שהיא נעשית ישבה בשלוה ואין מניד כבריכת מים מכונסין שאין זזים ממקומם : והמה. עתה מרוב דוחקם למדו לנוס ונסים : עמדו עמודו. אומרים להם ואין מפנה לבו לשמוע ולעמוד : (רש"י)
 מצודת דוד  ונינוה. והנה נינוה מימים קדמונים היא היתה מלאה כל טוב כברכת המים המלאה לה : והמה נסים. ועתה המה נסים ומניחים כל העושר : עמדו עמודו. עם כי המלך והשרים יצעקו למה תנוסו עמדו והלחמו מול האויב אבל אין מי פונה להקוראים ולא יאבו להלחם : (מצודת דוד)
 מצודת ציון  כברכת. הוא מקום בנוי באבנים ובסיד ושם מתכנסים המים כמו בתעלת הברכה (מלכים ב יח) : מימי. ר''ל מימים רבים : נסים. בורחים : מפנה. מל' הפנה וסבוב : (מצודת ציון)
{י}  בֹּזּוּ כֶסֶף בֹּזּוּ זָהָב וְאֵין קֵצֶה לַתְּכוּנָה כָּבֹד מִכֹּל כְּלִי חֶמְדָּה: 
 רש"י  בזו כסף. אתם הבאים על נינוה : ואין קצה. אין חשבון : לתכונה. לאוצרותיהם על שם שהכסף והזהב הנתון באוצר נתון בחשבון כמה דאת אמר את הכסף המתוכן (מ''ב יב) : כבוד מכל כלי חמדה. לשון הכבדה כמו (לקמן ג) התכבד כילק לשון מכבד הבית אשקוונ''ט בלע''ז ולכבד אותם מכל כלי חמדתא וכן ת''י ספו מכל מני חמדתא, כבוד כמו זכור ושמור : (רש"י)
 מצודת דוד  בוזו כסף. אתם אנשי כשדים שללו הכסף והזהב ואין סוף אל העושר שתקחו מאשר הכינו אנשי נינוה לעצמם : כבוד. ר''ל שם תמצאו כבוד היקר מכל כלי חמדה והוא כבוד נצחון המלחמה, או ר''ל גרפו אותה מכל כלי חמדה וקחו לעצמיכם : (מצודת דוד)
 מצודת ציון  בוזו. מל' בזה ושלל : קצה. סוף : לתכונה. מל' הכנה : כבד. מל' כבוד או הוא ענין טיאוט וגריפה כמו התכבד כילק (לקמן ג) : (מצודת ציון)
{יא}  בּוּקָה וּמְבוּקָה וּמְבֻלָּקָה וְלֵב נָמֵס וּפִק בִּרְכַּיִם וְחַלְחָלָה בְּכָל מָתְנַיִם וּפְנֵי כֻלָּם קִבְּצוּ פָארוּר: 
 רש"י  בוקה. ריקנית : ומבוקה. ומרוקנת על ידי בוקקים : ומבולקה. מפורצת בחומותיה אישברטיר''א בלע''ז : ופיק ברכים. כשלון ברכים כמו (שמואל א כה) לפוקה ולמכשול : קבצו פארור. שחרורית כקדירה : (רש"י)
 מצודת דוד  בוקה וגו'. ר''ל נינוה תשאר ריקה וכרותה מן העושר : ולב נמס. לבם יהיה נמס מגודל החרדה וכשלון ברכים מבלי חוזק וכל מתנים יהיה חלחלה ורעד לבל יוכלו לעמוד על מתניהם : קבצו פארור. פני כולם ישחר כאלו קבצו כל השחרות שיש בקדרה הנשחרה מעשן האש : (מצודת דוד)
 מצודת ציון  בוקה ומבוקה. ענין ריקות כמו גפן בוקק (הושע י) וכפל המלה לחוזק הענין : ומבולקה. ענין כריתה כמו ובולקה ועוה פניה (ישעיה כד) : ופיק. ענין כשלון כמו ולא יפיק (ירמיה י) : פארור. קדרה כמו ובשלו בפרור (במדבר יא) : (מצודת ציון)
{יב}  אַיֵּה מְעוֹן אֲרָיוֹת וּמִרְעֶה הוּא לַכְּפִרִים אֲשֶׁר הָלַךְ אַרְיֵה לָבִיא שָׁם גּוּר אַרְיֵה וְאֵין מַחֲרִיד: 
 רש"י  איה מעון אריות. קינה היא על נינוה שהיתה מדור מלכים גבורים וחזקים כאריות : אשר הלך אריה לביא שם. ת''י אתר דהוו אזלין מלכין ושבקין תמן בניהון הא כאריה דשרי לרוחצן : (רש"י)
 מצודת דוד  איה מעון אריות. אמר דרך קינה איה נינוה שהיתה מדור אריות ומקום מרעה אל הכפירים ר''ל מקום מלכים אדירים ושרים עצומים : אשר הלך. ר''ל אשר היה הולך ויוצא משם האריה והלביא לכל פאות העולם לטרוף טרף והיה נשאר שם גורי האריה הם הבנים הקטנים וישבו בבטחה ולא היה מי מחרידם ר''ל המלך והגבורים יצאו לשלול שלל ובניהם נשארו במקומם בבטחון רב : (מצודת דוד)
 מצודת ציון  מעון. מדור : לכפירים. לביא. שם משמות האריה : גור. כן יקרא האריה הקטן וכן גור אריה יהודה (בראשית מ''ט) : (מצודת ציון)
{יג}  אַרְיֵה טֹרֵף בְּדֵי גֹרוֹתָיו וּמְחַנֵּק לְלִבְאֹתָיו וַיְמַלֵּא טֶרֶף חֹרָיו וּמְעֹנֹתָיו טְרֵפָה: 
 רש"י  אריה טורף בדי גורותיו. כתרגומו מלכיה היו מביאים שלל רב עד שהיה די לבני ביתם : ומחנק. בהמות לצורך לבאותיו כלומר מרבה אוצרותיו לבניו : וימלא טרף חוריו. ת''י וממלן אוצרותיהן חטוף : (רש"י)
 מצודת דוד  אריה טורף. האריה ההוא אשר הלך היה טורף בעבור מרבית צורך ספוק גורותיו הם בניו הקטנים והיה מחנק והורג מחיות השדה להביא אל לבאותיו הם נקבות האריה : וימלא. והיה ממלא החורים שיושב בהן מן הטרף וכפל דבריו ואמר ומעונותיו טרפה והוא משל על מלכי נינוה ושריה שהיו מביאים שלל רב די צורך בניהם ונשותיהם ומלאו ארצם מן העושר ששללו : (מצודת דוד)
 מצודת ציון  בדי. בהרבות כמו בדי שופר (איוב ל''ט) : ומחנק. מלשון חנק : חוריו. מלשון חור ונקב היא המערה אשר יסתר שם האריה : ומעונותיו. מלשון מעון ומדור : (מצודת ציון)
{יד}  הִנְנִי אֵלַיִךְ נְאֻם יְהוָה צְבָאוֹת וְהִבְעַרְתִּי בֶעָשָׁן רִכְבָּהּ וּכְפִירַיִךְ תֹּאכַל חָרֶב וְהִכְרַתִּי מֵאֶרֶץ טַרְפֵּךְ וְלֹא יִשָּׁמַע עוֹד קוֹל מַלְאָכֵכֵה: (פ) 
 רש"י  רכבה. רוב רכב שבה קרטדי''ן בלע''ז ה''א יתירה היפך הלשון לריבוי מרכבות וכן (יחזקאל כד) סיר אשר חלאתה בה זוהם רב : ולא ישמע עוד קול מלאככה. קול מלאכיך כמו שעשה כבר רבשקה וחביריו שלוחי אשור (ישעיה לז) ויקרא בקול גדול יהודית : (רש"י)
 מצודת דוד  הנני אליך. הנה אני אלחם בך : והבערתי. אשרוף רוב הרכב שבה בהעלאת עשן השמים לגודל השרפה : וכפיריך. ר''ל בניך וזרעם תאכל החרב : והכרתי וגו'. ר''ל עוד לא תטרוף בארץ לשלול את העכו''ם : קול מלאככה. שהיו מרימים קול על ארצות העכו''ם ליראם ולבהלם וכמו שעשה רבשקה על ירושלים כמ''ש (במ''ב ובישעי') : (מצודת דוד)
 מצודת ציון  והבערתי. ענין שריפה : רכבה. קבוצת המרכבות : מלאככה. מל' מלאך ושליח : (מצודת ציון)
נחום פרק-ג
{א}  הוֹי עִיר דָּמִים כֻּלָּהּ כַּחַשׁ פֶּרֶק מְלֵאָה לֹא יָמִישׁ טָרֶף: 
 רש"י  פרק. גזל שמפרקו מיד בעליו : לא ימיש טרף. מתוכה תמיד : (רש"י)
 מצודת דוד  הוי עיר דמים. אוי לך את נינוה עיר שופכת דמים כלה עדת שקר ומלאה שבר לשבר את הבריות ולא תסור מפיה את הטרף בי תתמיד להרוג ולאבד את העכו''ם : (מצודת דוד)
 מצודת ציון  הוי. כמו אוי : כחש. שקר : פרק. ענין השבר כמו ופרסיהן יפרק (זכריה י''א) : ימיש. ענין הסרה כמו לא ימיש עמוד הענן (שמות י''ג) : (מצודת ציון)
{ב}  קוֹל שׁוֹט וְקוֹל רַעַשׁ אוֹפָן וְסוּס דֹּהֵר וּמֶרְכָּבָה מְרַקֵּדָה: 
 רש"י  קול שוט. להכות סוסים היה נשמע בה תמיד : וקול רעש. אופני מרכבות : וסוס דוהר. דולג ומקפץ וכן מדהרות דהרות אביריו (שופטים ה) : (רש"י)
 מצודת דוד  קול שוט. היו משמיעים קול שוט להכות הסוסים : וקול רעש. אופני המרכבות להבהיל את האנשים : וסוס דוהר. הסוס שמשך את המרכבה היה מדלג וקופץ והמרכבה היתה מרקדת לרוב מרוצתה לאיים על הרואים : (מצודת דוד)
 מצודת ציון  שוט. שבט ושרביט כמו שוט לסוס (משלי כ''ו) : אופן. גלגל המרכבה : דוהר. כן יקרא דליגת וקפיצת הסוס כמו מדהרות דהרות אביריו (שופטים ה') : מרקדה. מלשון רקוד וקפיצה : (מצודת ציון)
{ג}  פָּרָשׁ מַעֲלֶה וְלַהַב חֶרֶב וּבְרַק חֲנִית וְרֹב חָלָל וְכֹבֶד פָּגֶר וְאֵין קֵצֶה לַגְּוִיָּה (יכשלו) וְכָשְׁלוּ בִּגְוִיָּתָם: 
 רש"י  ולהב חרב. רולימל''א בלע''ז כי סכין וחרב קרוי להב כמו (שם ד) ויבא הנצב אחר הלהב : וברק חנית. חנית מרוטה ומברקת אור יוצא ממנה פלנדו''ר בלע''ז : וכובד פגר. היו מרבים פגרים ולא היה חשבון לגויות נבילותיה המושלכות בה עד שהיו העוברי' נכשלים בגויות הפגרים : (רש"י)
 מצודת דוד  פרש מעלה. הפרש היה מעלה עצמו כלפי מעל' בדליגת הסוס ובידו להב חרב וברק חנית והוא עושה חללים רבים ופגרים הרבה : ואין קצה לגויה. לא היה סוף אל גוית ההרוגים המושלכים בארץ עד שבני אדם נכשלו בגוית ההרוגים כי לא מצאו מקום פנוי ללכת : (מצודת דוד)
 מצודת ציון  פרש. כן יקרא הרגיל לרכוב על הסוס : ולהב. כן יקרא ברזל החרב כי כשהיא מלוטשת מברקת כלהב אש וכן ולהב חניתו (ש''א י''ז) : וברק. כן יקרא ברול החנית כי הוא מבריק כברק כאשר ילטשו וכן ברק חרבי (דברים ל''ב) : וכובד. ענין רבוי כמו בעם כבד (במדבר כ') : פגר. כן יקרא גוף ההרוג : לגויה. לגוף כמו גוית שאול (ש''א ל''א) : (מצודת ציון)
{ד}  מֵרֹב זְנוּנֵי זוֹנָה טוֹבַת חֵן בַּעֲלַת כְּשָׁפִים הַמֹּכֶרֶת גּוֹיִם בִּזְנוּנֶיהָ וּמִשְׁפָּחוֹת בִּכְשָׁפֶיהָ: 
 רש"י  מרוב זנוני זונה. מרוב חנופות עיר שהיו יודעי' לפתות לב מלכי הארץ להתחבר עמם וסוף היו כובשי' אותם תחתיה' : (רש"י)
 מצודת דוד  מרוב זנוני זונה. ר''ל כל ההרג הזה עשתה בעבור שהיה בה רוב הנהגות זנוני הזונה כשהיא טובת חן ובעלת כשפים אשר אז מוכרת עכו''ם לעצמה להיות כרוכים אחריה בעבור זנותה וכובשת משפחות עכו''ם עם כשפיה כי כן היה דרך אשור לפתות את העכו''ם בדברי חנוף להתחבר עמה וגלו להם מסתורם ואח''ז נלחמו בהם ויכלו להם והרבו להרוג ולאבד מבלי מצוא מנוס : (מצודת דוד)
{ה}  הִנְנִי אֵלַיִךְ נְאֻם יְהוָה צְבָאוֹת וְגִלֵּיתִי שׁוּלַיִךְ עַל פָּנָיִךְ וְהַרְאֵיתִי גוֹיִם מַעְרֵךְ וּמַמְלָכוֹת קְלוֹנֵךְ: 
 רש"י  שוליך. הם שפולי בגדי האשה : מערך. גלויך כמו (מיכה א) עריה בשת : (רש"י)
 מצודת דוד  הנני אליך. הנה אני אלחם בך : וגליתי שוליך. לפי שהמשילה לזונה אמר לשון בזיון הזונה שמפשיטין חלוקה ומהפכין מלמטה למעלה דרך בזיון ומגלים שולי החלוק בהגבהתה כלפי מעלה על פניה : והראיתי. אראה את כל העכו''ם את גלויך ואת הממלכות את קלונך ובזיונך : (מצודת דוד)
 מצודת ציון  וגליתי. מלשון גלוי : שוליך. הוא תחתית הבגד כמו על שולי המעיל (שמות כ''ה) : מערך. גלויך וכן עריה בושת (מיכה א') : קלונך. מלשון קלון ובזיון : (מצודת ציון)
{ו}  וְהִשְׁלַכְתִּי עָלַיִךְ שִׁקֻּצִים וְנִבַּלְתִּיךְ וְשַׂמְתִּיךְ כְּרֹאִי: 
 רש"י  שקוצים. בגדים צואים המנוולים אותך לפי הענין שדימה אותה לזונה דבר הכתוב : כראי. כזבל לשון והסיר את מוראתו בנוצתה (ויקרא א) : (רש"י)
 מצודת דוד  והשלכתי. אשליך עליך דברים מאוסים ואגנה אותך ואשים אותך כדבר מטונף ומלוכלך ר''ל האויב הבא יהרוג בך ויוליכך בשבי בבזיון רב : (מצודת דוד)
 מצודת ציון  שקוצים. מלשון שקץ ומאוס : ונבלתיך. ענין כיעור ומגונה כמו אגלה את נבלותה (הושע ב') : כראי. ענין טנוף ולכלוך וכן מוראה ונגאלה (צפניה ג') : (מצודת ציון)
{ז}  וְהָיָה כָל רֹאַיִךְ יִדּוֹד מִמֵּךְ וְאָמַר שָׁדְּדָה נִינְוֵה מִי יָנוּד לָהּ מֵאַיִן אֲבַקֵּשׁ מְנַחֲמִים לָךְ: 
 רש"י  ידוד ממך. יתרחק ממך : (רש"י)
 מצודת דוד  כל רואיך. כל הרואים אותך בשפלותך ובזיונך ינוד להתרחק ממך כדרך שמתרחקי' מדבר מאוס : ואמר. הרואה בבזיונך יאמר הנה שדדה נינוה מי ינוד לה בראש כדרך המנחמים כאומר הלא אין לה אוהבים כי הרעה לכל העכו''ם : מאין. מאיזה מקום אבקש לך מנחמים והוא כפל ענין במ''ש : (מצודת דוד)
 מצודת ציון  ידוד. מלשון נדידה : שדדה. ענין עושק : ינוד. מלשון נדידה והנעה : מאין. מאיזה מקום : (מצודת ציון)
{ח}  הֲתֵיטְבִי מִנֹּא אָמוֹן הַיֹּשְׁבָה בַּיְאֹרִים מַיִם סָבִיב לָהּ אֲשֶׁר חֵיל יָם מִיָּם חוֹמָתָהּ: 
 רש"י  התיטבי מנוא אמון. ומה תבטחי בעשרך ובגבורתך וכי גדולה את מנוא היא אלכסנדרי' של מצרים אמון לשון פדגוג מנוא הגדולה שהיתה אומנת מלכי מצרים דמרבי בה מלכו : אשר חיל ים. אשר היה הים לה לחיל ולחומה שורא ובר שורא : (רש"י)
 מצודת דוד  התיטבי מנא אמון. וכי טובה אתה מנוא שהיא בת רבת עם כמ''ש את המון נוא (יחזקאל ל) : היושבה. אשר יושבת בין היאורים והמים סביב לה והיא לה לחוזק : אשר חיל ים וגו'. ר''ל הים לה לחיל וגם חומתה היא מן הים ר''ל הים לה לחוזק במקום חיל וחומה : (מצודת דוד)
 מצודת ציון  התיטבי. מלשון טוב : מנוא. נוא היא אלכסנדריא כן ת''י : אמון. כמו המון והוא ענין עם רב וכן ואת יתר האמון (ירמיה כ''ב) : ביאורים. כן יקראו החפירות המושכות מים : חיל. הוא החומה הנמוכה שלפני הגבוה וכן ויאבל חיל וחומה (איכה ב') : (מצודת ציון)
{ט}  כּוּשׁ עָצְמָה וּמִצְרַיִם וְאֵין קֵצֶה פּוּט וְלוּבִים הָיוּ בְּעֶזְרָתֵךְ: 
 רש"י  כוש עצמה. כושים היו לה לחוזק : פוט ולובים היו בעזרתך. והפוטים והלובים אשר היו בעזרתך גם הם היו בחילה : (רש"י)
 מצודת דוד  כוש עצמה. כוש היה לה לחוזק כי בא לה לעזרה וגם אנשי מצרים באו בעזרתם ואין קצה אל הבאים בעזרתה : פוט ולובים. ר''ל גם פוט ולובים שהיו בעזרתך אתה נינוה גם הם היו בעזרתה : (מצודת דוד)
 מצודת ציון  עצמה. ענין חוזק : פוט ולובים. שמות אומות : (מצודת ציון)
{י}  גַּם הִיא לַגֹּלָה הָלְכָה בַשֶּׁבִי גַּם עֹלָלֶיהָ יְרֻטְּשׁוּ בְּרֹאשׁ כָּל חוּצוֹת וְעַל נִכְבַּדֶּיהָ יַדּוּ גוֹרָל וְכָל גְּדוֹלֶיהָ רֻתְּקוּ בַזִּקִּים: 
 רש"י  גם היא לגולה הלכה. אף היא הלכה בגולה אעפ''כ גדולתה לא עמדה לפני נבוכדנצר : רתקו. נכבלו לשון רתוקות כסף (ישעיה מ) עשה הרתוק (יחזקאל ז) שלשלות : בזיקים. שלשלאות : (רש"י)
 מצודת דוד  גם היא. עם כל החוזק והעזר הלכה לגולה בשבי על ידי הכשדים ואת עולליה בקעו בראש כל החוצות ועל המכובדים שבה השליכו גורל לחלקם ביניהם וכל גדוליה אסרו בשלשלאות : (מצודת דוד)
 מצודת ציון  עולליה. בנים הקטנים : ירטשו. ענין בקיעה כמו וקשתות נערים תרטשנה (ישעיה י''ג) : ידו. ענין השלכה כמו ואל עמי ידו גורל (יואל ד) : רתקו. ענין שלשלאות כמו עשה הרתוק (יחזקאל ז) ור''ל קשרו בשלשלאות : בזקים. גם הוא ענין שלשלאות כמו לאסור מלכיהם בזיקים (תהלים קמט) ועם כי אמר רתקו אמר גם בזקים לתוספת ביאור וכן מסעף פארה (ישעיה י) : (מצודת ציון)
{יא}  גַּם אַתְּ תִּשְׁכְּרִי תְּהִי נַעֲלָמָה גַּם אַתְּ תְּבַקְשִׁי מָעוֹז מֵאוֹיֵב: 
 רש"י  גם את. אף לפי גדולתך תשכרי כמותה בכוס התרעלה ותהיה נעלמה : (רש"י)
 מצודת דוד  גם את. גם אתה נינוה לא תהיה טובה ממנה כי תהיה שכורה ר''ל מגודל הצרה תהיה מבולבלת בדעת כמו השכור : ותהי נעלמה. תהיה נעלמה מן העולם כאלו לא היית : גם את וגו'. כמו שנוא בקשה עזר ומעוז להנצל מן האויב כן תבקשי את וכאומר והנה לא תמצא כמו שלא מצאה נוא : (מצודת דוד)
 מצודת ציון  נעלמה. מל' העלם : מעוז. ענין חוזק : (מצודת ציון)
{יב}  כָּל מִבְצָרַיִךְ תְּאֵנִים עִם בִּכּוּרִים אִם יִנּוֹעוּ וְנָפְלוּ עַל פִּי אוֹכֵל: 
 רש"י  כל מבצריך תאנים עם בכורים. כל ערי מבצריך יהיו נוחים ליכבש ולבוז מה שבתוכה כאילני תאנים וכשהן עם בכורות מבושלת שבהם שכשמניעים האילן נופלים הבכורים לתוך פי האוכלים : תאנים. אילני תאנים : אם ינועו. אשר אם ינועו ביד אדם בחזקה : (רש"י)
 מצודת דוד  כל מבצריך. עריך המבצרים יהיו נוחים לכבוש כאלו היו תאנים והם מבוכרים בבשול כי אז אם ינועו את האילן נופלים הם מעצמם על פי הרוצה לאכלם כן בנקל יכבוש נ''נ את ערי מבצריך : (מצודת דוד)
 מצודת ציון  עם בכורים. כמו ובכורים וכן אדמוני עם יפה עינים (ש''א טו) ור''ל ויפה עינים : בכורים. ענין גמר הבשול כמו בכורה אותה נפשי (מיכה ז) : ינועו. מל' הנעה והנדה : (מצודת ציון)
{יג}  הִנֵּה עַמֵּךְ נָשִׁים בְּקִרְבֵּךְ לְאֹיְבַיִךְ פָּתוֹחַ נִפְתְּחוּ שַׁעֲרֵי אַרְצֵךְ אָכְלָה אֵשׁ בְּרִיחָיִך: 
 מצודת דוד  נשים בקרבך. כאלו היה נשים בקרבך ר''ל לא יכלו למנוע ביאת האויב כאלו היו נשים ולא גבורים בעלי מלחמה : לאויביך. אל אויביך כאלו מעצמם נפתחו שערי אצריך וכאלו האש שרפה בריחי השערים ר''ל בקלות רב יכבוש אותה האויב : (מצודת דוד)
 מצודת ציון  בריחיך. כעין מטה לנעול השערים ע''י : (מצודת ציון)
{יד}  מֵי מָצוֹר שַׁאֲבִי לָךְ חַזְּקִי מִבְצָרָיִךְ בֹּאִי בַטִּיט וְרִמְסִי בַחֹמֶר הַחֲזִיקִי מַלְבֵּן: 
 רש"י  מי מצור שאבי לך. עיר שבאים לצור עליה אוספים להם בני העיר מים רבים לתוכה בתוך חביות לשתות בימי המצור כשאין בתוכה בורות : באי בטיט ורמסי. אותו לעשות ממנו לבינים כדי לחזק בו בדקי החומות : החזיקי מלבן. אחזי בידך המלבן העשוי לדפוס הלבינים ללבון בתוכה : (רש"י)
 מצודת דוד  מי מצור שאבי לך. שאבי לך מים להיות מוכן לך לשתותו בימי המצור כי לא תוכל ללכת אז מחוץ לעיר לשתות מים כי האויב יהרוג אותך : חזקי מבצריך. למען תשגב בהן מפני האויב : בואי בטיט וגו'. לטוח בנין החומה : החזיקו מלבן. אחזי מלאכת הלבנים לתקן עמהם בדקי החומה : (מצודת דוד)
 מצודת ציון  מצור. כן יקרא העיר בעת שהגייסות צרים עליה : שאבי. כן יקרא לקיחת המים כמו ותשאב לכל גמליו (בראשית כד) : ורמסי. מל' רמיסה ודריכה : בחומר. הוא הטיט וכפל הדבר במ''ש : החזיקי. ענין אחיזה : מלבן. מל' לבינה העומדים לבנין החומה : (מצודת ציון)
{טו}  שָׁם תֹּאכְלֵךְ אֵשׁ תַּכְרִיתֵךְ חֶרֶב תֹּאכְלֵךְ כַּיָּלֶק הִתְכַּבֵּד כַּיֶּלֶק הִתְכַּבְּדִי כָּאַרְבֶּה: 
 רש"י  התכבד. במטאטי השמיד : כילק. הגומר ומכלה כל ירק השדה ויש פותרין התכבד כילק תתכסי בכובד גייסות כילק והתכבדי לשון עם כבד : (רש"י)
 מצודת דוד  שם וגו'. רצה לומר אבל לא תועיל בזה כי שם במבצריך תאכלך האש והחרב תכריתך ותאכלך כילק האוכל עשבי השדה ולא ישאיר מה : התכבד כילק. תהיה מטואט במטאטא כילק המכלה כל הירק : התכבדי כארבה. כפל הדבר לחוזק הענין : (מצודת דוד)
 מצודת ציון  כילק. מין ארבה : התכבד. ענין טיאוט וגריפה לנקות ובדרו''ל מכבדים את הבית (ברכות נה) וכן כבוד מכל כלי חמדה (לעיל ב) : (מצודת ציון)
{טז}  הִרְבֵּית רֹכְלַיִךְ מִכּוֹכְבֵי הַשָּׁמָיִם יֶלֶק פָּשַׁט וַיָּעֹף: 
 רש"י  ילק פשט ויעוף. יהיו קלים לצאת בסחורה כילק שפושט ועוף : (רש"י)
 מצודת דוד  הרבית. מאז הרבית רוכליך יותר מכוכבי שמים ועתה הם כילק הפושט כנפיו ויעוף ר''ל הנה נסו והלכו שבי : (מצודת דוד)
 מצודת ציון  הרבית. מל' רבוי : רוכליך. סוחריך וכן בעיר רוכלים שמו (יחזקאל יז) : פשט. ענין פרישה : ויעוף. מל' עפיפה ופריחה : (מצודת ציון)
{יז}  מִנְּזָרַיִךְ כָּאַרְבֶּה וְטַפְסְרַיִךְ כְּגוֹב גֹּבָי הַחוֹנִים בַּגְּדֵרוֹת בְּיוֹם קָרָה שֶׁמֶשׁ זָרְחָה וְנוֹדַד וְלֹא נוֹדַע מְקוֹמוֹ אַיָּם: 
 רש"י  מנזריך. שריך והמ''ם יסוד ושורש בתיבה כמ''ם של משמרתך ושל משמעתך ושל מנעליך ופעמים שהיא נופלת ממנה כמו נזיר אחיו (בראשית מט), וכן נזיריה שריה (איכה ד) : וטפסריך. הממונים שלך : כגוב גובי. כחיילי גובאי גובי, קומלנגשטדי''ץ בלע''ז : החונים בגדרות ביום קרה. כן דרך הארבה והזבוב החסיל והילק בעת הקור נדבקים בכתלים וכשיבא חום הן נודדים משם והולכים להם כך יגלו כל עמך : ונודד. ומטלטל : ולא נודע מקומו אים. איפה הם ואנה הלכו : (רש"י)
 מצודת דוד  מנזריך. השרים בעלי העטרות היו כארבה וטפסריך היו כמין הגדול שבארבה אשר ביום קרה יחנו בגדרות וכאשר תזרח השמש וחם להם אז כ''א מהם נודד ללכת ולא ניכר מקומו היכן חנה ואיה הלכו וכן יהיו שרי נינוה כי לא יהיה ניכר אם היו שם מעולם ולא יהיו נודע איה הם כי מהם נהרגו מהם הלכו שבי : (מצודת דוד)
 מצודת ציון  מנזריך. מל' נזר ועטרה כמו את הנזר (מ''ב יא) : וטפסריך. ענין שררה כמו פקדו עליה טפסר (ירמיה נא) : כגוב גובי. הוא מין ארבה וכן יוצר גובי (עמוס ז) ור''ל מין הגדול שבארבה ודוגמתו בעדי עדיים (יחזקאל טז) ור''ל בהטוב והיפה שבעדים : בגדרות. מל' גדר וכותל : קורה. מל' קור וצנה : נודד. מל' נדידה : אים. איה הם : (מצודת ציון)
{יח}  נָמוּ רֹעֶיךָ מֶלֶךְ אַשּׁוּר יִשְׁכְּנוּ אַדִּירֶיךָ נָפֹשׁוּ עַמְּךָ עַל הֶהָרִים וְאֵין מְקַבֵּץ: 
 רש"י  נמו רועיך. ל' תנומה : ישכנו. אין יכולים לקום : נפושו. כמו נפוצו וכל האותיות היוצאת ממוצא אחד מתחלפות זו בזו זי''ן שי''ן סמ''ך צד''י כולן יוצאין מסוף הלשון ושולי השניים : (רש"י)
 מצודת דוד  נמו רועיך. מנהיגי המלחמה כאלו נתנמנמו בשינה ועזבו הנהגת המלחמה : ישכנו אדיריך. הגבורים שוכנים במקומם ואינם הולכים למלחמה מול האויב : נפשו עמך. המון העם מצאו נופש ומרגוע על ההרים ואין מי מקבצם לרדת אל המלחמה : (מצודת דוד)
 מצודת ציון  נמו. מל' תנומה ושינה : רועיך. מנהיגיך : אדיריך. גבוריך : נפושו. הוא מל' נופש ומרגוע כמו שבת וינפש (שמות לא) : (מצודת ציון)
{יט}  אֵין כֵּהָה לְשִׁבְרֶךָ נַחְלָה מַכָּתֶךָ כֹּל שֹׁמְעֵי שִׁמְעֲךָ תָּקְעוּ כַף עָלֶיךָ כִּי עַל מִי לֹא עָבְרָה רָעָתְךָ תָּמִיד: (פפפ) 
 רש"י  אין כהה לשברך. אין מיצר על שברך כי הכל שמחים, כהה ל' דבר עמום : תקעו כף. לשמוח : (רש"י)
 מצודת דוד  אין כהה. אין מי מיצר על שברך להיות זוהר פניו כהה וחשוכה ועם כי מכתך נחלה וכאובה מאד : שמעך. שמע מפלתך : תקעו כף עליך. ר''ל עוד ישמחו ועל מפלתך יכו כפם זה לזה דרך שמחה : כי על מי. רצה לומר מי הוא אשר לא עברה עליו תמיד רעתך כי לכולם הרעות ולכן הכל ישמחו במפלתך : (מצודת דוד)
 מצודת ציון  כהה. ענין עכירות וחושך כמו ככה הנגע (ויקרא יג) : נחלה. מל' חולי : תקעו כף. ענין ההכות כף אל כף לשמחה וכן כל העמים תקעו כף (תהלים מז) : (מצודת ציון)
