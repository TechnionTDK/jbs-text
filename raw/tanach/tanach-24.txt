חגי פרק-א
{א}  בִּשְׁנַת שְׁתַּיִם לְדָרְיָוֶשׁ הַמֶּלֶךְ בַּחֹדֶשׁ הַשִּׁשִּׁי בְּיוֹם אֶחָד לַחֹדֶשׁ הָיָה דְבַר יְהוָה בְּיַד חַגַּי הַנָּבִיא אֶל זְרֻבָּבֶל בֶּן שְׁאַלְתִּיאֵל פַּחַת יְהוּדָה וְאֶל יְהוֹשֻׁעַ בֶּן יְהוֹצָדָק הַכֹּהֵן הַגָּדוֹל לֵאמֹר: 
 רש"י  בשנת שתים לדריוש. הוא דריוש מלך פרס שהיה אחר אחשורוש ומצינו במדרש ויקרא רבה שבנה של אסתר היה ובימי כורש הראשון עלו זרובבל ויהושע הכהן מבבל לירושלים ברשיון כורש שנאמר (עזרא ט) מי בכל עמו וגו' ועמדו צרי יהודה ובנימין ושלחו איגרותיה' לכורש לצוות לבטל מלאכת בית המקדש שהתחילו (וצוה ובטלום) מיום ההוא בטלו כמפורש (בעזר' א) באדין בטילת עבידת בית אלהנא וגו' ובטלה שלש שנים שמלך כורש וארבע עשרה של אחשורוש ושנה הראשונה של דריוש בנו ובשנת שתים נאמרה נבואה זו לחגי לזרזם לחזור ולבנות במלאכה ולא יראו כי לא יבטלום העכו''ם שהקב''ה יצליחם : (רש"י)
 מצודת דוד  בשנת שתים לדריוש. הוא דריוש בן אחשורוש שנתן רשות לבנות הבית אחר שבטלו מהבנין בימי כורש כמ''ש בעזרא : בן שאלתיאל. בן פדיה בן שאלתיאל היה כמ''ש בדברי הימים ובני בנים הם כבנים : (מצודת דוד)
 מצודת ציון  פחת. שליט ומושל כמו פחות וסגנים (יחזקאל כג) : (מצודת ציון)
{ב}  כֹּה אָמַר יְהוָה צְבָאוֹת לֵאמֹר הָעָם הַזֶּה אָמְרוּ לֹא עֶת בֹּא עֶת בֵּית יְהוָה לְהִבָּנוֹת: (פ) 
 רש"י  העם הזה אמרו. לפי שבטלו אויביהם על ידיהם בראשונה סבורים הם שלא אקיים את דברי שאמרתי לפי מלאת לחרבות ירושלים ע' שנה ולא יבא עוד עת ביתי להבנות אמור להם שבא עתה העת אבל עת הראשון לא היה אלא לפקידה למלאות לתחילת מלכות בבל שבעים שנה וכן היתה לסוף שבעים שנה נפקדו לעלות ע''פ כורש אבל בניין הבית נתלה בחורבות ירושלים שבימי צדקיהו שהיה מאוחר י''ח שנה למלכות בבל כדאמר מר (מגילה יא, ערכין יב,) גלו בי''ח גלו בי''ט ועתה מלאו הי''ח : (רש"י)
 מצודת דוד  לא עת בוא. ר''ל הם אומרי' עדיין לא בא העת לבנות הבית הנה לא כן הוא כי עתה בא עת בית ה' להיות נבנה כי כבר נשלמו ע' שנה שאמר ירמיה וכמ''ש בסוף מ''ב בחשבון שנות הדורות : (מצודת דוד)
{ג}  וַיְהִי דְּבַר יְהוָה בְּיַד חַגַּי הַנָּבִיא לֵאמֹר: {ד}  הַעֵת לָכֶם אַתֶּם לָשֶׁבֶת בְּבָתֵּיכֶם סְפוּנִים וְהַבַּיִת הַזֶּה חָרֵב: 
 רש"י  העת לכם. ל' תימה לכך נקוד הה''א בפתח : ספונים. מכוסים בנסרי ארזים כמו (מלכים א ו) ויספון את הבית וספון את הבית בארז וכן ת''י הכדין כשר לכון דאתון יתבין בבתיא די מטללין בנסרי דארזיא ובית מקדש' הדין חרוב : (רש"י)
 מצודת דוד  העת לכם. וכי רק לבד לכם בא העת שאתם תשבו בבתיכם הספונים ומכוסין בתקרות והבית הזה ישאר חרב כשהיה בתמיה : (מצודת דוד)
 מצודת ציון  ספונים. ענין תקרת הכסוי כמו וספון בארז (ירמיה כב) : חרב. מלשון חורבן : (מצודת ציון)
{ה}  וְעַתָּה כֹּה אָמַר יְהוָה צְבָאוֹת שִׂימוּ לְבַבְכֶם עַל דַּרְכֵיכֶם: 
 רש"י  על דרכיכם. על עסקיכם שאתם רואין שאין במעשה ידיכם ברכה כמו שהוא אומר זרעתם הרבה והבא מעט כל זה בשביל חורבן ביתי הוא : (רש"י)
 מצודת דוד  שימו לבבכם. התבוננו על עסקיכם ותראו שלא כן הוא : (מצודת דוד)
 מצודת ציון  דרכיכם. ר''ל עסקיכם וכן מעשות דרכיך (ישעיה נח) : (מצודת ציון)
{ו}  זְרַעְתֶּם הַרְבֵּה וְהָבֵא מְעָט אָכוֹל וְאֵין לְשָׂבְעָה שָׁתוֹ וְאֵין לְשָׁכְרָה לָבוֹשׁ וְאֵין לְחֹם לוֹ וְהַמִּשְׂתַּכֵּר מִשְׂתַּכֵּר אֶל צְרוֹר נָקוּב: (פ) 
 רש"י  והבא מעט. בעון בכורים שבטלו : אכול ואין לשבעה. בעון ביטול מנחות : שתו ואין לשכרה. שניטל טעם היין לפי שבטלו הנסכים : לבוש ואין לחום לו. בעון בגדי כהונה שבטלו : והמשתכר משתכר אל צרור נקוב. כל ריוח שאתם עושים הולך וכלה כנותן מעותיו בקשר בגד נקוב : (רש"י)
 מצודת דוד  זרעתם הרבה. הנה הרבה זרעתם ומעט הבאתם אל הבית פחות ממה שזרעתם כי לא צמחה השדה : אכול. אתם אוכלים מאכל ואין בו לשבעה כי המארה נשתלחה במעיים : ואין לשכרה. אינו כדאי לשכר כי חלף טעם היין : לבוש. ר''ל הנה לבשתם לבוש ואינו כדאי להחם לו ואע''פ שמדרך העולם היה ראוי לחמם : והמשתכר. ומי שהוא משתכר במקח וממכר וכדומה הנה אין בו ברכה וכאלו משימו בצרור בגד הנקוב מתחת וכמו שיכנס כן יצא : (מצודת דוד)
 מצודת ציון  לשכרה. מלשון שכרות : לחום. מל' חמימות : והמשתכר משתכר. מלשון שכר וריוח : צרור. ענין קשור כמו צרור הכסף (משלי ז) : נקוב. מל' נקב וחור : (מצודת ציון)
{ז}  כֹּה אָמַר יְהוָה צְבָאוֹת שִׂימוּ לְבַבְכֶם עַל דַּרְכֵיכֶם: 
 מצודת דוד  שימו לבבכם וגו'. ר''ל התבוננו על עסקיכם לתקנם : (מצודת דוד)
{ח}  עֲלוּ הָהָר וַהֲבֵאתֶם עֵץ וּבְנוּ הַבָּיִת וְאֶרְצֶה בּוֹ (ואכבד) וְאֶכָּבְדָה אָמַר יְהוָה: 
 רש"י  ואכבדה. חסר ה''א כנגד חמשה דברים שהיו במקדש ראשון ולא היו במקדש שני ארון אורים ותומים ואש ושכינה ורוח הקודש כדאיתא במסכת יומא : (רש"י)
 מצודת דוד  עלו ההר. ר''ל זאת עשו עלו אל ההר והביאו משם עצים ובנו הבית : וארצה בו. ר''ל עם כי יהיה קטן אהיה מרוצה בו ואתכבד על ידו : (מצודת דוד)
 מצודת ציון  וארצה. מלשון רצוי : (מצודת ציון)
{ט}  פָּנֹה אֶל הַרְבֵּה וְהִנֵּה לִמְעָט וַהֲבֵאתֶם הַבַּיִת וְנָפַחְתִּי בוֹ יַעַן מֶה נְאֻם יְהוָה צְבָאוֹת יַעַן בֵּיתִי אֲשֶׁר הוּא חָרֵב וְאַתֶּם רָצִים אִישׁ לְבֵיתוֹ: 
 רש"י  פנה אל הרבה. עד הנה הייתם סבורים להביא מן השדה הרבה והבאתם מעט : ונפחתי בו. אבי' עליו מכת רקבון ותולעת : ונפחתי. לשון נופח באש פחם (ישעיה נד) : (רש"י)
 מצודת דוד  פנה אל הרבה. ר''ל אם לא תשמעו לי הנה כאשר תפנו אל הרבה להביא הבית אשלח בו מארה והנה היה הפנים למפרע אל מעט וכאשר תביאו המעט הזה אל הבית אנפח בו ותהיה כלה בנשיבת רוח פי והוא ענין מליצה : יען מה. כאומר ואם תשאלו בעבור מה יהיה כן הנה מאמר ה' צבאות להשיב לכם שזהו בעבור ביתי אשר הוא חרב ואתם כל אחד מכם רץ לביתו לחסות בצל קורתו : (מצודת דוד)
 מצודת ציון  ונפחתי. מלשון הפחה נשיבת רוח הפה : יען. בעבור : (מצודת ציון)
{י}  עַל כֵּן עֲלֵיכֶם כָּלְאוּ שָׁמַיִם מִטָּל וְהָאָרֶץ כָּלְאָה יְבוּלָהּ: 
 רש"י  עליכם כלאו שמים. על חוביכון : כלאו. מנעו : (רש"י)
 מצודת דוד  עליכם כלאו שמים מטל. עם כי אין הטל נעצר משאר המקומות הנה עליכם מנעו השמים מלהוריד הטל : כלאה יבולה. מנעה לתת פריה : (מצודת דוד)
 מצודת ציון  כלאו. ענין מניעה כמו ויכלא העם מהביא (שמות לו) : יבולה. פריה כמו ואין יבול בגפנים (חבקוק ג) : (מצודת ציון)
{יא}  וָאֶקְרָא חֹרֶב עַל הָאָרֶץ וְעַל הֶהָרִים וְעַל הַדָּגָן וְעַל הַתִּירוֹשׁ וְעַל הַיִּצְהָר וְעַל אֲשֶׁר תּוֹצִיא הָאֲדָמָה וְעַל הָאָדָם וְעַל הַבְּהֵמָה וְעַל כָּל יְגִיעַ כַּפָּיִם: (ס) 
 מצודת דוד  ואקרא. אביא בגזירה יובש על הארץ וכו' למען יכמש ויתקלקל יבול הארץ : ועל אשר תוציא האדמה. מיתר המינים : ועל האדם ועל הבהמה. כי החורב והיבש מוליד חליים באדם ובבהמה : ועל כל יגיע כפים. על כל העסקים שאתם יגעים בהם אשלח חורב ויובש ר''ל המארה תבוא בהם ולא תצליחו : (מצודת דוד)
 מצודת ציון  חורב. יובש כמו חרבו המים (בראשית ח) : התירוש. ענבי היין : היצהר. זיתי השמן : (מצודת ציון)
{יב}  וַיִּשְׁמַע זְרֻבָּבֶל בֶּן שַׁלְתִּיאֵל וִיהוֹשֻׁעַ בֶּן יְהוֹצָדָק הַכֹּהֵן הַגָּדוֹל וְכֹל שְׁאֵרִית הָעָם בְּקוֹל יְהוָה אֱלֹהֵיהֶם וְעַל דִּבְרֵי חַגַּי הַנָּבִיא כַּאֲשֶׁר שְׁלָחוֹ יְהוָה אֱלֹהֵיהֶם וַיִּירְאוּ הָעָם מִפְּנֵי יְהוָה: 
 מצודת דוד  ועל דברי חגי הנביא. ואל דברי חגי הנביא: (מצודת דוד)
 מצודת ציון  ועל דברי. ואל דברי : (מצודת ציון)
{יג}  וַיֹּאמֶר חַגַּי מַלְאַךְ יְהוָה בְּמַלְאֲכוּת יְהוָה לָעָם לֵאמֹר אֲנִי אִתְּכֶם נְאֻם יְהוָה: 
 רש"י  במלאכות ה'. בשליחות המקום : (רש"י)
 מצודת ציון  מלאך. שליח וכן אשר מלאך שלוח עליהם (יחזקאל כג) : (מצודת ציון)
{יד}  וַיָּעַר יְהוָה אֶת רוּחַ זְרֻבָּבֶל בֶּן שַׁלְתִּיאֵל פַּחַת יְהוּדָה וְאֶת רוּחַ יְהוֹשֻׁעַ בֶּן יְהוֹצָדָק הַכֹּהֵן הַגָּדוֹל וְאֶת רוּחַ כֹּל שְׁאֵרִית הָעָם וַיָּבֹאוּ וַיַּעֲשׂוּ מְלָאכָה בְּבֵית יְהוָה צְבָאוֹת אֱלֹהֵיהֶם: (פ) 
 רש"י  ויבאו ויעשו מלאכה. התחילו מסתתין באבנים ומנסרין עצים בששי בעשרים וארבעה לחודש ובשביעי בעשרים ואחד היה דבר ה' אל חגי : (רש"י)
 מצודת ציון  ויער. מל' תהעוררות : רוח. רצון כמו אל אשר יהיה שמה הרוח ללכת (שם א) : (מצודת ציון)
{טו}  בְּיוֹם עֶשְׂרִים וְאַרְבָּעָה לַחֹדֶשׁ בַּשִּׁשִּׁי בִּשְׁנַת שְׁתַּיִם לְדָרְיָוֶשׁ הַמֶּלֶךְ: 
 מצודת דוד  ביום וגו' . מוסב למקרא שלמעלה לומר ההתחלה היה ביום עשרים וארבעה לחדש כי אז התחילו להכין את המצטרך אל הבנין אבל בבנין התחילו בכ''ד לחדש התשיעי כמ''ש בסוף הספר : בששי. ר''ל בחדש הששי : (מצודת דוד)
חגי פרק-ב
{א}  בַּשְּׁבִיעִי בְּעֶשְׂרִים וְאֶחָד לַחֹדֶשׁ הָיָה דְּבַר יְהוָה בְּיַד חַגַּי הַנָּבִיא לֵאמֹר: 
 מצודת דוד  בשביעי. בחדש השביעי : (מצודת דוד)
{ב}  אֱמָר נָא אֶל זְרֻבָּבֶל בֶּן שַׁלְתִּיאֵל פַּחַת יְהוּדָה וְאֶל יְהוֹשֻׁעַ בֶּן יְהוֹצָדָק הַכֹּהֵן הַגָּדוֹל וְאֶל שְׁאֵרִית הָעָם לֵאמֹר: {ג}  מִי בָכֶם הַנִּשְׁאָר אֲשֶׁר רָאָה אֶת הַבַּיִת הַזֶּה בִּכְבוֹדוֹ הָרִאשׁוֹן וּמָה אַתֶּם רֹאִים אֹתוֹ עַתָּה הֲלוֹא כָמֹהוּ כְּאַיִן בְּעֵינֵיכֶם: 
 רש"י  מי בכם הנשאר. שהיה מן הגולים ועודנו חי : אשר ראה וגו'. את הראשון אין זה חשוב בעיניו : הלא כמוהו כאין. יודע אני כי מי שראה הראשון אין זה בעיניו אלא כאין : כמוהו כאין. הוא ואין שוים הן כמו (הושע ד) והיה כעם ככהן אף כאן כמוהו כאין הוא ואין שניהם שוים : (רש"י)
 מצודת דוד  מי בכם. מי הוא בכם הנשאר מאותם שגלו מירושלים : את הבית הזה. את בית המקדש הראשון לפי שהיה באותו מקום עצמו קראו הבית הזה : בכבודו הראשון. כפי מה שבנה אותו שלמה בעושר רב : ומה אתם. ומה שאתם רואים אותו עתה בבנין זה : הלא כמוהו כאין. ר''ל אם יעריכו זה מול זה הלא הבית הזה דומה הבנין אל ההעדר : (מצודת דוד)
{ד}  וְעַתָּה חֲזַק זְרֻבָּבֶל נְאֻם יְהוָה וַחֲזַק יְהוֹשֻׁעַ בֶּן יְהוֹצָדָק הַכֹּהֵן הַגָּדוֹל וַחֲזַק כָּל עַם הָאָרֶץ נְאֻם יְהוָה וַעֲשׂוּ כִּי אֲנִי אִתְּכֶם נְאֻם יְהוָה צְבָאוֹת: 
 מצודת דוד  ועתה חזק. ר''ל הואיל וכן הוא עכ''ז לא ירפו ידיכם מהבנין בעבור זה והתחזקו ועשו את הבית כי אני אהיה אתכם להשפיע לכם טובה ע''י הבית הזה עם שאין לו ערך עם הבית הראשון מ''מ תבוא לכם הברכה על ידו ואותה אתם מבקשים : (מצודת דוד)
{ה}  אֶת הַדָּבָר אֲשֶׁר כָּרַתִּי אִתְּכֶם בְּצֵאתְכֶם מִמִּצְרַיִם וְרוּחִי עֹמֶדֶת בְּתוֹכְכֶם אַל תִּירָאוּ: (ס) 
 רש"י  את הדבר אשר כרתי. תורתי אתם שומרים ורוחי שורה על נביאכם אל תיראו : (רש"י)
 מצודת דוד  את הדבר. מוסב על מלת ועשו הנזכר במקרא שלפניו ר''ל עשו התורה והמצוה אשר כרתי עליה עמכם ברית בצאתכם ממצרים : ורוחי. רוח הנבואה עדיין עומדת עתה בתוככם ולכן אל תיראו כי תצליחו ותבוא הברכה על ידו : (מצודת דוד)
{ו}  כִּי כֹה אָמַר יְהוָה צְבָאוֹת עוֹד אַחַת מְעַט הִיא וַאֲנִי מַרְעִישׁ אֶת הַשָּׁמַיִם וְאֶת הָאָרֶץ וְאֶת הַיָּם וְאֶת הֶחָרָבָה: 
 רש"י  עוד אחת מעט היא. משתכלה מלכות פרס זו המושלת עליכם עוד אחת תקום למשול עליכם להצר לכם מן מלכות יון ומעט יהא זמן ממשלתה : ואני מרעיש. בניסים הנעשים לבני חשמונאי : את השמים וגו'. ויבינו ששכינתי שורה בבית זה ויביאו תשורת זהב וכסף כאשר כתוב בספר יוסף בן גוריון : (רש"י)
 מצודת דוד  כי כה. אשר כה אמר ה' עוד אחת ר''ל מלבד הבית הנחרב עוד תבנה ותכונן בית אחד וזהו הבית השני : מעט היא. אבל מעט מן הזמן תתקיים : ואני מרעיש. ר''ל אביא חורבן על הבית כאלו כוכבי שמים ממסלותם ילחמו בהם ומלכי הארץ יתאספו לבוא עליהם : ואת הים ואת החרבה. ר''ל הרבה גדודים יבואו עליהם ובדרך ים ובדרך יבשה והם יחריבוה : (מצודת דוד)
 מצודת ציון  החרבה. היבשה וכן אל החרבה (יהושע ד) : (מצודת ציון)
{ז}  וְהִרְעַשְׁתִּי אֶת כָּל הַגּוֹיִם וּבָאוּ חֶמְדַּת כָּל הַגּוֹיִם וּמִלֵּאתִי אֶת הַבַּיִת הַזֶּה כָּבוֹד אָמַר יְהוָה צְבָאוֹת: 
 מצודת דוד  והרעשתי. אבל אחר זה בזמן הגאולה ארעיש את העכו''ם לבוא על ירושלים למלחמה ועל חיל גוג יאמר : ובאו חמדת וגו'. יביאו עמהם חמדת עשרם : ומלאתי. אז אמלא את הבי' הזה כבוד כי העכו''ם הבאים יאבדו שמה וישראל ישללו חמדת עשרם ויביאו כבוד העושר אל בית ה' אשר תעמוד באותו מקום עצמו שזה עומד ולכן קראו הבית הזה וכמ''ש למעלה אשר ראה הבית הזה בכבודו הראשון : (מצודת דוד)
 מצודת ציון  כבוד. על העושר יאמר : (מצודת ציון)
{ח}  לִי הַכֶּסֶף וְלִי הַזָּהָב נְאֻם יְהוָה צְבָאוֹת: 
 רש"י  לי הכסף ולי הזהב. ובידי להביא לאשר חפצתי בו : (רש"י)
 מצודת דוד  לי הכסף. ובידי א''כ להביאם הנה : (מצודת דוד)
{ט}  גָּדוֹל יִהְיֶה כְּבוֹד הַבַּיִת הַזֶּה הָאַחֲרוֹן מִן הָרִאשׁוֹן אָמַר יְהוָה צְבָאוֹת וּבַמָּקוֹם הַזֶּה אֶתֵּן שָׁלוֹם נְאֻם יְהוָה צְבָאוֹת: (פ) 
 רש"י  גדול יהיה. רב ושמואל חד אמר בבנין וחד אמר בשנים ששני בית ראשון ארבע מאות ועשר ובית שני ארבע מאות ועשרים : (רש"י)
 מצודת דוד  הבית הזה האחרון. ר''ל הבית העתיד שתעמוד במקום הזה : מן הראשון. מן הבית שבנה שלמה : ובמקום הזה. בירושלים אתן אז שלום ולא ישמע בגבולה חמס ושוד : (מצודת דוד)
{י}  בְּעֶשְׂרִים וְאַרְבָּעָה לַתְּשִׁיעִי בִּשְׁנַת שְׁתַּיִם לְדָרְיָוֶשׁ הָיָה דְּבַר יְהוָה אֶל חַגַּי הַנָּבִיא לֵאמֹר: 
 מצודת דוד  לתשיעי. לחדש התשיעי : (מצודת דוד)
{יא}  כֹּה אָמַר יְהוָה צְבָאוֹת שְׁאַל נָא אֶת הַכֹּהֲנִים תּוֹרָה לֵאמֹר: 
 רש"י  שאל נא את הכהנים תורה. שמא שכחו בגלות הלכות קודש וטומאה וטהרה : (רש"י)
 מצודת דוד  שאל נא. שאל עתה את הכהנים דיני התורה אם לא שכחו בגלותם : לאמר. מוסב למקרא שלאחריו לאמר הן ישא איש וגומר ר''ל אמור להם בשאלה הן ישא איש וגומר : (מצודת דוד)
{יב}  הֵן יִשָּׂא אִישׁ בְּשַׂר קֹדֶשׁ בִּכְנַף בִּגְדוֹ וְנָגַע בִּכְנָפוֹ אֶל הַלֶּחֶם וְאֶל הַנָּזִיד וְאֶל הַיַּיִן וְאֶל שֶׁמֶן וְאֶל כָּל מַאֲכָל הֲיִקְדָּשׁ וַיַּעֲנוּ הַכֹּהֲנִים וַיֹּאמְרוּ לֹא: 
 רש"י  בשר קודש. בשר טומאת נבילה או שרץ : ואל הנזיד. תבשיל : היקדש. היסתאב : לא יטמא. נחלקו בה רב ושמואל חד אמר אישתביש כהני דבעי מנייהו רביעי בקדש ואמרו לו טהור וחד אמר לא אישתביש כהני חמישי בקודש בעי מינייהו : ונגע בכנפו. לא נגע בשרץ עצמו אלא בבגד שהוא ראשון : (רש"י)
 מצודת דוד  הן ישא. הנה אם ישא איש בכנף בגדו בשר מובדל מפני הטומאה כשרץ ונבלה : ונגע בכנפו. עם כנפו שהוא ראשון לטומאה נגע אל הלחם ונעשה א''כ שני : ואל הנזיד. ר''ל הלחם נגע בנזיד ונעשה א''כ שלישי : ואל היין. ר''ל הנזיד נגע ביין ונעשה א''כ רביעי : ואל שמן. ר''ל או הנזיד נגע בשמן אבל יין הוא משקה ואינו מטמא אחרים מן התורה אף אם היה ראשון לטומאה : ואל כל מאכל. ר''ל או הנזיד נגע במאכל אחר : היקדש. בשאלה אמר להם אם הרביעי נעשה מובדל וטמא : ויאמרו לא. ובאמת טעו כי בקדש גם הרביעי טמא : (מצודת דוד)
 מצודת ציון  ישא. מל' משא וסבל : קדש. ר''ל מובדל מפני הטומאה כי לשון קדש יאמר על דבר המובדל בין לטהרה בין לטומאה בין לאיסור כמ''ש פן תקדש המלאה (דברים כב) : בכנף בגדו. בשולי בגדו : הנזיד. התבשיל כמו ונזיד עדשים (בראשית כה) : (מצודת ציון)
{יג}  וַיֹּאמֶר חַגַּי אִם יִגַּע טְמֵא נֶפֶשׁ בְּכָל אֵלֶּה הֲיִטְמָא וַיַּעֲנוּ הַכֹּהֲנִים וַיֹּאמְרוּ יִטְמָא: 
 רש"י  אם יגע טמא נפש. מת עצמו : יטמא. שהמת אבי אבות הטומאה וחמישי לטומאת שרץ רביעי הוא לטומאת מת : (רש"י)
 מצודת דוד  ויאמר חגי. הוסיף לנסותם אם יודעים הם עכ''פ שהשלישי טמא ואמר אם טמא נפש יגע בכל אלה ר''ל אם סדר הנגיעות האלה יהיה ע''י טומאת מת שהוא אבי אבות הטומאה ונעשה הכנף אב הטומאה והלחם ראשון והנזיד שני והיין וכו' שלישי : ויאמרו יטמא. ידעו מזה שיש טומאה בשלישי : (מצודת דוד)
{יד}  וַיַּעַן חַגַּי וַיֹּאמֶר כֵּן הָעָם הַזֶּה וְכֵן הַגּוֹי הַזֶּה לְפָנַי נְאֻם יְהוָה וְכֵן כָּל מַעֲשֵׂה יְדֵיהֶם וַאֲשֶׁר יַקְרִיבוּ שָׁם טָמֵא הוּא: 
 רש"י  כן העם הזה. כמו שאתם טועים בזו כן אתם טועים בכמה הלכות : ואשר יקריבו שם. אם לא יתנו לבם ללמוד : (רש"י)
 מצודת דוד  כן העם הזה. על הכהנים אמר כמתרעם הנה כן העם הזה כמי שאתם רואים שאינם יודעים את התורה : וכן הגוי הזה. כפל הדבר במ''ש : לפני. ר''ל בדברי התורה הנתונה מאתי : וכן כל מעשה ידיהם. כמו שטעו בזה כן טועים הם בכל מעשה ידיהם : ואשר יקריבו שם. ומעתה אשר יקריבו שם במזבח נחשב לטמא אם לא יתנו לב ללמוד ולדעת : (מצודת דוד)
{טו}  וְעַתָּה שִׂימוּ נָא לְבַבְכֶם מִן הַיּוֹם הַזֶּה וָמָעְלָה מִטֶּרֶם שׂוּם אֶבֶן אֶל אֶבֶן בְּהֵיכַל יְהוָה: 
 רש"י  ומעלה. שנים שעברו : מטרם שום אבן אל אבן. מטרם חזרתם לשוב ולהוסיף על יסוד שיסדתם בימי כורש ובטל עתה שימו לבבכם לעסוק בבניין ובלימוד צרכי כהונה : (רש"י)
 מצודת דוד  ועתה. ר''ל אם כי עדיין אין קרבנם לרצון הואיל ואינם יודעים משפטי טומאה וטהרה וא ''כ בנין הבית הוא הכנה לבד להקריב בה כשילמדו כי אז תהיה לרצון : שימו נא. ר''ל עכ''ז הבינו ההפרש שבין אחר התחלת הבנין ובין קודם ההתחלה ושימו נא וגומר : מן היום הזה ומעלה. ר''ל מלפניה : מטרם שום. עד לא הושם אבן הבנין על אבן יסוד ההיכל לבנות הכותל כי היסוד בנוי בימי כורש כמ''ש בעזרא : (מצודת דוד)
{טז}  מִהְיוֹתָם בָּא אֶל עֲרֵמַת עֶשְׂרִים וְהָיְתָה עֲשָׂרָה בָּא אֶל הַיֶּקֶב לַחְשֹׂף חֲמִשִּׁים פּוּרָה וְהָיְתָה עֶשְׂרִים: 
 רש"י  מהיותם בא אל ערמת עשרים. מהיות לכם מארה משולחת במעשיכם כאשר עד הנה שהיו מעמידים כרי הראוי למוד מתוכו כ' סאין ולא היה מוצא אלא עשרה : בא אל היקב. הוא בור שלפני הגת והיין יורד לתוכו : לחשוף חמשים פורה. לשאוב ממנו חמשים מדות שמודדין בהם יין בגיתות ושמם פורה : לחשוף. למלאות כמו לחשוף מים מגבא (ישעיה ל) וכן חשפי שובל (שם טז) : והיתה עשרים. לא שנשתלחה ביין מארה יותר מן הדגן אלא שאדם טועה באומד מדת היקב לפי שהוא עמוק אבל הכרי עומד לפניו ובמשנת אבות דרבי נתן שנינו טעם למה לא אמר ביין מדה מועטת כמו שאמר בדגן כגון לחשוף עשרים וחמש פורה והיה עשרה למדך שהיין מדה יתיר' לעולם וכשהיין לוקה סימן רע לעולם ולפי שהיין צריך להיות הרבה מנה בו מניין יותר : (רש"י)
 מצודת דוד  מהיותם. ר''ל הבינו מה שהייתם בא כ''א אל ערמה אחת בחשבו שימצא בה עשרים מדות ולא מצא בה כ''א עשרה כי נשתלחה בה המארה : לחשוף. ר''ל בחשבו שימצא לשאוב חמשים מדות מן היין היורד מן הפורה ולא מצא כ''א עשרים : (מצודת דוד)
 מצודת ציון  ערמת. כן יקרא כרי תבואה כמו בקצה (רות ג) : היקב. הוא הבור שהיין יורד שם מן הגת : לחשוף. ענין שאיבה כמו ולחשוף מים מגבא (ישעיה ל') : פורה. כן יקרא הגת וכן פורה דרכתי לבדי (שם סג) : (מצודת ציון)
{יז}  הִכֵּיתִי אֶתְכֶם בַּשִּׁדָּפוֹן וּבַיֵּרָקוֹן וּבַבָּרָד אֵת כָּל מַעֲשֵׂה יְדֵיכֶם וְאֵין אֶתְכֶם אֵלַי נְאֻם יְהוָה: 
 מצודת דוד  הכיתי אתכם וגו'. וחוזר ומפרש את כל מעשה ידיכם התבואות שזרעתם אותם הכיתי בשדפון ובירקון : ואין אתכם אלי. ר''ל ואין אני רואה אתכם שבים אלי : (מצודת דוד)
 מצודת ציון  בשדפון. ענין לקות הזרע עד לא נגמר הבשול : ובירקון. היא הכספת פני התבואה ונהפך לירקון : (מצודת ציון)
{יח}  שִׂימוּ נָא לְבַבְכֶם מִן הַיּוֹם הַזֶּה וָמָעְלָה מִיּוֹם עֶשְׂרִים וְאַרְבָּעָה לַתְּשִׁיעִי לְמִן הַיּוֹם אֲשֶׁר יֻסַּד הֵיכַל יְהוָה שִׂימוּ לְבַבְכֶם: 
 רש"י  אשר יוסד היכל. שהתחילו עתה בשנייה להוסיף על יסוד הראשון שבנו בימי כורש : (רש"י)
 מצודת דוד  ומעלה. ר''ל ולהלאה : למן היום. ר''ל שהוא מן היום אשר בנו היסוד של ההיכל משם והלאה שימו לבבכם מה נעשה בימים האלה : (מצודת דוד)
{יט}  הַעוֹד הַזֶּרַע בַּמְּגוּרָה וְעַד הַגֶּפֶן וְהַתְּאֵנָה וְהָרִמּוֹן וְעֵץ הַזַּיִת לֹא נָשָׂא מִן הַיּוֹם הַזֶּה אֲבָרֵךְ: (ס) 
 רש"י  העוד הזרע במגורה. עדיין לא זרעתם בשנה זו והאילנות עדיין לא חנטו פירותיהן ומעתה תזרעו בזמן ברכה כי בבניין הבית יבא ברכה במעשה ידיכם : (רש"י)
 מצודת דוד  העוד הזרע במגורה. וכי יש עוד מה מן הזרע במגורה הלא הכל הוצאתם לזריעה כי מעט היו : ועד הגפן וגו'. ואפי' הגפן וגו' לא נשא פרי : מן היום. אבל מיום התחלת הבניין אשלח ברכה : (מצודת דוד)
 מצודת ציון  במגורה. כן יקרא אוצר התבואה וכן נהרסו ממגורות (יואל א) : ועד. ענינו כמו אפי' וכן ועד כפר הפרזי (ש''א ו) : נשא. ענין גדול והצמחה : (מצודת ציון)
{כ}  וַיְהִי דְבַר יְהוָה שֵׁנִית אֶל חַגַּי בְּעֶשְׂרִים וְאַרְבָּעָה לַחֹדֶשׁ לֵאמֹר: 
 מצודת דוד  שנית. באותו יום עצמו בכ''ד לחדש הט' : (מצודת דוד)
{כא}  אֱמֹר אֶל זְרֻבָּבֶל פַּחַת יְהוּדָה לֵאמֹר אֲנִי מַרְעִישׁ אֶת הַשָּׁמַיִם וְאֶת הָאָרֶץ: 
 מצודת דוד  אני מרעיש. ר''ל הבית הזה לא תקום לעד כי אני מרעיש את השמים כאלו כוכבי שמים ממסלתם ילחמו בהם ומלכי הארץ יתאספו לבא עליהם : (מצודת דוד)
{כב}  וְהָפַכְתִּי כִּסֵּא מַמְלָכוֹת וְהִשְׁמַדְתִּי חֹזֶק מַמְלְכוֹת הַגּוֹיִם וְהָפַכְתִּי מֶרְכָּבָה וְרֹכְבֶיהָ וְיָרְדוּ סוּסִים וְרֹכְבֵיהֶם אִישׁ בְּחֶרֶב אָחִיו: 
 רש"י  והשמדתי חוזק ממלכות הגוים. מלכות פרס שהיא מושלת עכשיו על כל העולם יפלו ביד מלכות אחרת לסוף ל''ד שנה לבניין הבית כמו שאנו שונין במסכת עכו''ם : (רש"י)
 מצודת דוד  והפכתי. ר''ל אבל בסוף אקח מהם נקם ואהפוך כסא כל הממלכות ואשמיד חוזק הממלכות : וירדו. בעמקי השאול : איש בחרב אחיו. מהומת ה' תבוא בהם ויהיו נהרגים איש בחרב אחיו כמ''ש קראתי וגומר חרב איש באחיו (יחזקאל לח) : (מצודת דוד)
 מצודת ציון  והשמדתי. ענין כליון : (מצודת ציון)
{כג}  בַּיּוֹם הַהוּא נְאֻם יְהוָה צְבָאוֹת אֶקָּחֲךָ זְרֻבָּבֶל בֶּן שְׁאַלְתִּיאֵל עַבְדִּי נְאֻם יְהוָה וְשַׂמְתִּיךָ כַּחוֹתָם כִּי בְךָ בָחַרְתִּי נְאֻם יְהוָה צְבָאוֹת: (פפפ) 
 רש"י  ושמתיך כחותם. כלפי שנגזר על יכניה אביו חי אני אם יהיה כניהו בן יהויקים חותם על יד ימיני משם אתקנך (ירמיה כב) ואומר שם כתבו את האיש הזה ערירי למדנו שהועילה לו תשובתו ונולד לו זרובבל והושם כחותם : (רש"י)
 מצודת דוד  אקחך זרובבל. ר''ל אקח איש מזרעך ועל המשיח יאמר : ושמתיך כחותם. כמו שאין חותם הטבעת זז מיד האדם כן לא תסור אהבתי ממנו : כי בך בחרתי. בזרע היוצא ממך בחרתי להיות הוא מלך המשיח : (מצודת דוד)
 מצודת ציון  כחותם. טבעת העשוי לחתום בו אגרות : (מצודת ציון)
