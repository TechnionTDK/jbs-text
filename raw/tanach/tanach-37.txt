נחמיה פרק-א
{א}  דִּבְרֵי נְחֶמְיָה בֶּן חֲכַלְיָה וַיְהִי בְחֹדֶשׁ (כסלו) כִּסְלֵיו שְׁנַת עֶשְׂרִים וַאֲנִי הָיִיתִי בְּשׁוּשַׁן הַבִּירָה: 
 רש"י  דברי נחמיה וגו'. מכאן ואילך כתב נחמיה ספר זה : שנת עשרים. היא שנת עשרים לדריוש המלך שהוא ארתחששתא ובמסכת ר''ה מצאנו שנת עשרים שנת עשרים לג''ש מן הכתוב שנ' למטה ויהי בחדש ניסן שנת כ' לארתחששתא וגו' ומחדש תשרי היו מונין לחשבון השנים ועל כן נאמר כאן ויהי בחדש כסלו שנת כ' וגו' והוא כסלו הבא לאחר תשרי ולמטה נאמר ויהי בחדש ניסן שנת כ' וגומר הוא ניסן שבאותה שנה ואיני יכול לפתור ולומר מניסן היו מונין לחשבון שנותיהם ואותו מעשה הכתוב למטה שנאמר ויהי בחדש ניסן וגו' היה קודם מעשה זה שנאמר ויהי בחדש כסליו שנת כ' וגו' ואין מוקדם ומאוח' בהם דבר זה איני יכול לפתור ולומר והפרשיות מוכיחות שאף אותו מעשה של פרשה שנייה לא היתה כי אם בשביל מעשה זה של פרשה זאת ראשונה : (רש"י)
 מצודת דוד  דברי נחמיה. ר''ל נחמיה כתב ספר זה : שנת עשרים. למלכות דריוש הפרסי : (מצודת דוד)
 מצודת ציון  הבירה. ר''ל מקום ארמון המלך : (מצודת ציון)
 רלב"ג  דברי נחמיה בן חכליה וגו'. עד ויהי כאשר נבנתה החומה (ז' א') : (רלב"ג)
{ב}  וַיָּבֹא חֲנָנִי אֶחָד מֵאַחַי הוּא וַאֲנָשִׁים מִיהוּדָה וָאֶשְׁאָלֵם עַל הַיְּהוּדִים הַפְּלֵיטָה אֲשֶׁר נִשְׁאֲרוּ מִן הַשֶּׁבִי וְעַל יְרוּשָׁלִָם: 
 רש"י  אחד מאחי. אחד מחברי : ואשאלם על היהודים וגו'. שאלתי להם על ענין פליטת היהודים אשר נשארו בירושלים מן השבי של בבל : הפליטה. על שם שנצולו מגלות בבל : ועל ירושלים. ועל ענין העיר שאלתי אליהם : (רש"י)
 מצודת דוד  מאחי. מחברי : נשארו. על כי רוב הגולה ישבו בבבל בשבי ומעט עלו לזה אמר בהם ל' שארית : ועל ירושלים. על בנין חומותיה : (מצודת דוד)
 מצודת ציון  הפליטה. ענין שארית וכן שריד ופליט (יהושע ח') : (מצודת ציון)
{ג}  וַיֹּאמְרוּ לִי הַנִּשְׁאָרִים אֲשֶׁר נִשְׁאֲרוּ מִן הַשְּׁבִי שָׁם בַּמְּדִינָה בְּרָעָה גְדֹלָה וּבְחֶרְפָּה וְחוֹמַת יְרוּשָׁלִַם מְפֹרָצֶת וּשְׁעָרֶיהָ נִצְּתוּ בָאֵשׁ: 
 רש"י  ויאמרו לי. השיבו לי על ראשון ראשון ועל אחרון אחרון תחלה על ענין היהודים ואח''כ על ענין החומות והשערים : הנשארים וגו'. אותם היהודים אשר נשארו שם במדינת ירושלים הם נתונים ברעה גדולה ובחרפ' לפי שהעובדי כוכבים בוזזים ושוללים אותם : וחומת ירושלים מפורצת. וחומת העיר הרי היא פרוצה והשערים שרופים באש כקדמתן שישראל לא בנו חומות העיר ושעריה כי אם בנין ב''ה לבדו : נצתו. כמו נוצתו (ס''א נצתו כמו נתצו) : (רש"י)
 מצודת דוד  ובחרפה. העובדי כוכבים מחרפים אותם : נצתו. שרופים באש כשהיו מאז : (מצודת דוד)
 מצודת ציון  מפורצת. מל' פרצה ושבר : נצתו. מל' הצתה ושרפה כמו ויצת אש (איכה ד') : (מצודת ציון)
 רלב"ג  וחומת ירושלים מפרצת ושעריה נצתו באש. אחשב שזה נעשה בעת חורבן בית ראשון כי לא בנו עדיין חומה לעיר ירושלים השבים מהגולה כי לא נתן להם רשות רק לבנות ביהמ''ק : (רלב"ג)
{ד}  וַיְהִי כְּשָׁמְעִי אֶת הַדְּבָרִים הָאֵלֶּה יָשַׁבְתִּי וָאֶבְכֶּה וָאֶתְאַבְּלָה יָמִים וָאֱהִי צָם וּמִתְפַּלֵּל לִפְנֵי אֱלֹהֵי הַשָּׁמָיִם: 
 רש"י  ימים. כמה ימים : (רש"י)
 מצודת דוד  ישבתי. ר''ל ישבתי משומם : ימים. ר''ל כמה ימים : (מצודת דוד)
 מצודת ציון  צם. מתענה : (מצודת ציון)
{ה}  וָאֹמַר אָנָּא יְהוָה אֱלֹהֵי הַשָּׁמַיִם הָאֵל הַגָּדוֹל וְהַנּוֹרָא שֹׁמֵר הַבְּרִית וָחֶסֶד לְאֹהֲבָיו וּלְשֹׁמְרֵי מִצְוֹתָיו: 
 רש"י  אנא. לשון בקשה ותחנה : (רש"י)
 מצודת דוד  שומר הברית. הגמול שהבטיח בברית : (מצודת דוד)
 מצודת ציון  אנא. הוא ענין ל' בקשה : (מצודת ציון)
{ו}  תְּהִי נָא אָזְנְךָ קַשֶּׁבֶת וְעֵינֶיךָ פְתֻוּחוֹת לִשְׁמֹעַ אֶל תְּפִלַּת עַבְדְּךָ אֲשֶׁר אָנֹכִי מִתְפַּלֵּל לְפָנֶיךָ הַיּוֹם יוֹמָם וָלַיְלָה עַל בְּנֵי יִשְׂרָאֵל עֲבָדֶיךָ וּמִתְוַדֶּה עַל חַטֹּאות בְּנֵי יִשְׂרָאֵל אֲשֶׁר חָטָאנוּ לָךְ וַאֲנִי וּבֵית אָבִי חָטָאנוּ: 
 רש"י  קשבת. כמו קושבת כו' כאשר יאמר מאהב אוהב כן יאמר מן קשב קושב וקושבת : (רש"י)
 מצודת דוד  ועיניך פתוחות. לראות בדמעות עיני : היום. ר''ל בעת ההיא : ואני. ר''ל ומתודה מה שאני ובית אבי חטאנו : (מצודת דוד)
 מצודת ציון  תהי נא. תהא עתה או היא ענין ל' בקשה : קשבת. ענין שמיעה : (מצודת ציון)
{ז}  חֲבֹל חָבַלְנוּ לָךְ וְלֹא שָׁמַרְנוּ אֶת הַמִּצְוֹת וְאֶת הַחֻקִּים וְאֶת הַמִּשְׁפָּטִים אֲשֶׁר צִוִּיתָ אֶת מֹשֶׁה עַבְדֶּךָ: 
 רש"י  חבול. שם דבר לשון השחתה וחי''ת ננקדה בחטף פתח ואיני יכול לפותרו בל' פעול שא''כ היה לו לנקד חי''ת בקמץ גדול : חבלנו. לשון השחתה כמו (בדניאל ו) חבולא לא עבדת וכן חברו מנחם : (רש"י)
 מצודת דוד  חבול וכו'. ר''ל שחתנו דבריך ולא שמרנו וכו' : (מצודת דוד)
 מצודת ציון  חבול. ענין השחתה כי השחית כל בשר (בראשית ו') ת''א חבילו : (מצודת ציון)
 רלב"ג  חבול חבלנו לך. ראוי שתדע כי לא יזיק האדם לה' ית' בחטאו ובהשחיתו דרכו אך רשעו הוא לו לבדו והנה הטעם באמרו חבול חבלנו לך כטעם אמרו ואם לה' יחטא איש (ש''א ב' כה) כי האיש יהיה חוטא לה' כשיהיה חטאו בענין האלהות והאמונה. וכן ההשחתה תהיה לה' כאשר יחטא בה לה' כמו ההשחתה שתהיה בענין ע''ז כאמרו פן תשחיתון ועשיתם לכם פסל (דברים ד' טז) : (רלב"ג)
{ח}  זְכָר נָא אֶת הַדָּבָר אֲשֶׁר צִוִּיתָ אֶת מֹשֶׁה עַבְדְּךָ לֵאמֹר אַתֶּם תִּמְעָלוּ אֲנִי אָפִיץ אֶתְכֶם בָּעַמִּים: 
 מצודת דוד  אתם תמעלו. כאשר אתם תמעלו ואני אפיץ וכו' : (מצודת דוד)
 מצודת ציון  תמעלו. ענין חטא ופשע : אפיץ. אפזר : (מצודת ציון)
{ט}  וְשַׁבְתֶּם אֵלַי וּשְׁמַרְתֶּם מִצְוֹתַי וַעֲשִׂיתֶם אֹתָם אִם יִהְיֶה נִדַּחֲכֶם בִּקְצֵה הַשָּׁמַיִם מִשָּׁם אֲקַבְּצֵם (והבואתים) וַהֲבִיאוֹתִים אֶל הַמָּקוֹם אֲשֶׁר בָּחַרְתִּי לְשַׁכֵּן אֶת שְׁמִי שָׁם: 
 רש"י  אם יהיה נדחכם. כענין שנאמר אם יהיה נדחך וגו' (דברים ל') : (רש"י)
 מצודת דוד  ושבתם. וכאשר תשיבו אלי אז אף אם יהיו הנדחים מכם בקצה השמים וכו' : את שמי. את שכינתי : (מצודת דוד)
{י}  וְהֵם עֲבָדֶיךָ וְעַמֶּךָ אֲשֶׁר פָּדִיתָ בְּכֹחֲךָ הַגָּדוֹל וּבְיָדְךָ הַחֲזָקָה: {יא}  אָנָּא אֲדֹנָי תְּהִי נָא אָזְנְךָ קַשֶּׁבֶת אֶל תְּפִלַּת עַבְדְּךָ וְאֶל תְּפִלַּת עֲבָדֶיךָ הַחֲפֵצִים לְיִרְאָה אֶת שְׁמֶךָ וְהַצְלִיחָה נָּא לְעַבְדְּךָ הַיּוֹם וּתְנֵהוּ לְרַחֲמִים לִפְנֵי הָאִישׁ הַזֶּה וַאֲנִי הָיִיתִי מַשְׁקֶה לַמֶּלֶךְ: (פ) 
 רש"י  אנא אדני תהי נא אזנך קשבת. בתחלת תפלתו אמר לשון זה של תחנה וכן לאחר תפלתו : לעבדך היום וגו'. כך היה מתפלל על עצמו : לפני האיש הזה. לפני המלך : משקה. כמו (ראשית מ') משקה למלך מצרים וזה שפירשתי למעלה (עזרא ב') כדברי רבותינו התרשתא הוא נחמיה : (רש"י)
 מצודת דוד  עבדיך. חוזר על עצמו : תפלת עבדיך. חוזר על כל המתפללים אשר חפצים ליראה וכו' : והצליחה. וחוזר ומפרש דבר ההצלחה שיתנהו לרחמים לפני המלך שימלא שאלתו : ואני. אין זה מדברי התפילה רק אמר על עצמו שהיה משקה למלך ולהסביר מה שנאמר אח''ז שהביא יין לפני המלך : (מצודת דוד)
נחמיה פרק-ב
{א}  וַיְהִי בְּחֹדֶשׁ נִיסָן שְׁנַת עֶשְׂרִים לְאַרְתַּחְשַׁסְתְּא הַמֶּלֶךְ יַיִן לְפָנָיו וָאֶשָּׂא אֶת הַיַּיִן וָאֶתְּנָה לַמֶּלֶךְ וְלֹא הָיִיתִי רַע לְפָנָיו: 
 רש"י  לארתחשסתא. הוא דריוש ועל שם המלכות נקרא כך : יין לפניו. הביאו יין לפני המלך בחצר : ואשא את היין. ואנכי נשאתי את כוס היין ונתתיה למלך וכך הוא המנהג שהמביא יין בחצר המלך אינו נושא ונותנו למלך אבל שר המשקים מקבל כוס היין מיד המביא והוא נושא ונותנו למלך : לא הייתי רע לפניו. ואני לא הייתי רגיל להיות רע לפניו ברוע פנים כי אם שמח וטוב לב ועתה הייתי זועף ברוע פנים : (רש"י)
 מצודת דוד  יין לפניו. ר''ל הביאו יין לתת לפניו והוא מקרא קצר : ולא הייתי רע לפניו. ולא היה דרכי מאז להראות לפניו פנים רעים ועצובים : (מצודת דוד)
 מצודת ציון  לארתחשסתא. הוא דריוש הפרסי ונקרא כן ע''ש המלכות כמו פרעה למצרים והדומים : (מצודת ציון)
 רלב"ג  יין לפניו. ר''ל שכבר היה היין לפניו : (רלב"ג)
{ב}  וַיֹּאמֶר לִי הַמֶּלֶךְ מַדּוּעַ פָּנֶיךָ רָעִים וְאַתָּה אֵינְךָ חוֹלֶה אֵין זֶה כִּי אִם רֹעַ לֵב וָאִירָא הַרְבֵּה מְאֹד: 
 רש"י  ואתה אינך חולה. והרי אין אתה חולה : אין זה. אין המעשה הזה כי אם רוע לב שיש בלבבך עלי להמיתני בסם המות בנו בבנינו אבל שערי חומות הר הבית וחומת החצר אשר סביב ב''ה לא בנו עדיין : ולחומת העיר. ולעשות קורות לחומת העיר : ולבית אשר אבא אליו. ולעשות בית אשר אשב בו לצורכי : ויתן לי המלך. את כל אשר שאלתי ממנו : כיד. כפי ידו של הקב''ה שהיתה טובה עלי להצליחני : (רש"י)
 מצודת דוד  מדוע פניך רעים. כי בעבור העצבון נשתנה מאור פניו לרוע ולזה שאלו מדוע פניך רעים הלא אין אתה חולה לומר שבעבורה נשתנה מראית פניך א''כ אין זה כ''א רוע לב ר''ל לבך רע עלי להמיתני בשתיית זה הכוס אשר נתת בו דבר ארסי ולזה פניך זעומים וכדרך הרוצח כאשר ירצח : ואירא. מדברי עלילת המלך : (מצודת דוד)
 רלב"ג  אין זה כי אם רוע לב. ידמה שאמר לו זה על צד אהבה כאלו יאמר הנה זה הרוע בפנים הוא מהפעלות נפשי ובלי ספק אתה דואג על דבר מה ולזה ירעו פניך. ולפי שזה המאמר היה אפשר שיובן שנאמר על דרך השנאה והכעס היה ירא נחמיה כי חמת מלך מלאכי מות : (רלב"ג)
{ג}  וָאֹמַר לַמֶּלֶךְ הַמֶּלֶךְ לְעוֹלָם יִחְיֶה מַדּוּעַ לֹא יֵרְעוּ פָנַי אֲשֶׁר הָעִיר בֵּית קִבְרוֹת אֲבֹתַי חֲרֵבָה וּשְׁעָרֶיהָ אֻכְּלוּ בָאֵשׁ: (ס) 
 מצודת דוד  המלך לעולם יחיה. כן הוא מדרך המוסר לברך את המלך בראשית האמרים : אשר העיר וגו'. ובעבור זה אני עצב ולזה פני רעים : אכלו באש. שרופים באש : (מצודת דוד)
 מצודת ציון  ירעו. מל' רעה : חרבה. מל' חורבן : אוכלו. נשרפו : (מצודת ציון)
{ד}  וַיֹּאמֶר לִי הַמֶּלֶךְ עַל מַה זֶּה אַתָּה מְבַקֵּשׁ וָאֶתְפַּלֵּל אֶל אֱלֹהֵי הַשָּׁמָיִם: 
 מצודת דוד  על מה זה אתה מבקש. כאומר ואם רוצה אתה בבניינה על מה זה תהיה אתה מבקש עליו ומהו הדבר אשר תרצה : ואתפלל. עד שלא השיב אמריו התפלל לה' תפלה קצרה בעמדו לפני המלך והתפלה היה שימשוך עליו חסד לפני המלך : (מצודת דוד)
{ה}  וָאֹמַר לַמֶּלֶךְ אִם עַל הַמֶּלֶךְ טוֹב וְאִם יִיטַב עַבְדְּךָ לְפָנֶיךָ אֲשֶׁר תִּשְׁלָחֵנִי אֶל יְהוּדָה אֶל עִיר קִבְרוֹת אֲבֹתַי וְאֶבְנֶנָּה: 
 מצודת דוד  אם על המלך טוב. ר''ל אם רוצה המלך בזה : ואם ייטב עבדך. אם אני טוב ומקובל ואהוב לפניך : אשר תשלחני. ר''ל שאלתי ובקשתי אשר תתן לי רשות ללכת אל מדינת יהודה וכו' : ואבננה. אבנה אותה : (מצודת דוד)
{ו}  וַיֹּאמֶר לִי הַמֶּלֶךְ וְהַשֵּׁגַל יוֹשֶׁבֶת אֶצְלוֹ עַד מָתַי יִהְיֶה מַהֲלָכֲךָ וּמָתַי תָּשׁוּב וַיִּיטַב לִפְנֵי הַמֶּלֶךְ וַיִּשְׁלָחֵנִי וָאֶתְּנָה לוֹ זְמָן: 
 מצודת דוד  והשגל. המלכה היתה אז יושבת אצלו : עד מתי וגו'. כמה הוא הזמן אשר יהיה המהלך ר''ל ללכת ולשבת שמה ולשוב הנה ולתוספת ביאור אמר שוב ומתי תשוב : וייטב. הוטב שאלתי לפניו ונתן לי רשות ללכת ואני קבעתי לו זמן מתי אשוב : (מצודת דוד)
 מצודת ציון  והשגל. המלכה המיוחדת לו למשכב המשגל : (מצודת ציון)
 רלב"ג  והשגל יושבת אצלו. היא אשתו המיוחדת לו למשגל : (רלב"ג)
{ז}  וָאוֹמַר לַמֶּלֶךְ אִם עַל הַמֶּלֶךְ טוֹב אִגְּרוֹת יִתְּנוּ לִי עַל פַּחֲווֹת עֵבֶר הַנָּהָר אֲשֶׁר יַעֲבִירוּנִי עַד אֲשֶׁר אָבוֹא אֶל יְהוּדָה: 
 מצודת דוד  יתנו לי. סופרי המלך יתנו לי אגרות ברשותך אל מושלי עבר הנהר : אשר יעבירוני. שהם יעבירו אותי בהלויית אנשים לשמרני בדרך : (מצודת דוד)
 רלב"ג  אשר יעבירוני עד אשר אבוא אל יהודה. הנה שאל זה מפני כי שם צרי יהודה ובנימן ולזה שאל שיהיו הפחות מצווים מאת המלך שיעבירוהו בעברו בארצם לשמרו מכל אויב ואורב : (רלב"ג)
{ח}  וְאִגֶּרֶת אֶל אָסָף שֹׁמֵר הַפַּרְדֵּס אֲשֶׁר לַמֶּלֶךְ אֲשֶׁר יִתֶּן לִי עֵצִים לְקָרוֹת אֶת שַׁעֲרֵי הַבִּירָה אֲשֶׁר לַבַּיִת וּלְחוֹמַת הָעִיר וְלַבַּיִת אֲשֶׁר אָבוֹא אֵלָיו וַיִּתֶּן לִי הַמֶּלֶךְ כְּיַד אֱלֹהַי הַטּוֹבָה עָלָי: 
 מצודת דוד  ואגרת. גם יתנו לי אגרת אל אסף השומר את הפרדס וכו' והוא היה הפקיד על עצי היער : לקרות. לעשות תקרות על שערי הר הבית המסבב את בה''מ : ולחומת העיר. עצים לצורך בנין החומה : אשר אבוא אליו. ר''ל הנעשה לצרכי לבוא אליו לשבת בו : ויתן. צוה לתת לי אגרות : כיד אלהי. כמו שהיה יד אלהי טובה עלי לתת לי חן בעיני המלך : (מצודת דוד)
 מצודת ציון  הפרדס. הוא גן מעץ פרי כמו גנות ופרדסים (קהלת ב') : לקרות. מלשון תקרה : הבירה. כן יקרא בה''מ כמ''ש לא לאדם הבירה (דה''א כ''ט) : (מצודת ציון)
 רלב"ג  לקרות את שערי הבירה אשר לבית. ר''ל לבית המקדש וידמה שקרוי שערי הבירה הוא האולם אשר לפני השער. ולחומת העיר. ר''ל מה שיצטרך מן העצים לחומת העיר לקרות השערים : (רלב"ג)
{ט}  וָאָבוֹא אֶל פַּחֲווֹת עֵבֶר הַנָּהָר וָאֶתְּנָה לָהֶם אֵת אִגְּרוֹת הַמֶּלֶךְ וַיִּשְׁלַח עִמִּי הַמֶּלֶךְ שָׂרֵי חַיִל וּפָרָשִׁים: (פ) 
 רש"י  ואתנה להם את אגרות המלך. למען יתיירוני לשלום : שרי חיל ופרשים. שלח המלך עמי לכבודי למען אלך לשלום : (רש"י)
 מצודת דוד  וישלח. כבר שלח עמי מעת הלכי או הפחוות שלחו עמו בדבר המלך והרי הוא כאלו שלח המלך : שרי חיל ופרשים. לכבודו ולשמרו בדרך : (מצודת דוד)
{י}  וַיִּשְׁמַע סַנְבַלַּט הַחֹרֹנִי וְטוֹבִיָּה הָעֶבֶד הָעַמֹּנִי וַיֵּרַע לָהֶם רָעָה גְדֹלָה אֲשֶׁר בָּא אָדָם לְבַקֵּשׁ טוֹבָה לִבְנֵי יִשְׂרָאֵל: 
 רש"י  וישמע סנבלט וגו'. כאשר שמעו שבאתי לבקש טובה על ישראל ולבנות חומות ירושלים וירע בעיניהם כי היו צרי יהודה ובנימין : (רש"י)
 מצודת דוד  וישמע. מה ששאלתי מאת המלך בדבר בנין העיר : וירע להם. היה רע בעיניהם : אשר בא אדם וכו'. כי המה היו מצרי יהודה ובנימין : (מצודת דוד)
{יא}  וָאָבוֹא אֶל יְרוּשָׁלִָם וָאֱהִי שָׁם יָמִים שְׁלֹשָׁה: 
 רש"י  ואהי שם ימים שלשה. הייתי בירושלים ימים שלשה ולסוף שלשת ימים קמתי בלילה אני ואנשים מועטים עמי ולא הגדתי לשום אדם את אשר נתן הקב''ה בלבי : (רש"י)
{יב}  וָאָקוּם לַיְלָה אֲנִי וַאֲנָשִׁים מְעַט עִמִּי וְלֹא הִגַּדְתִּי לְאָדָם מָה אֱלֹהַי נֹתֵן אֶל לִבִּי לַעֲשׂוֹת לִירוּשָׁלִָם וּבְהֵמָה אֵין עִמִּי כִּי אִם הַבְּהֵמָה אֲשֶׁר אֲנִי רֹכֵב בָּהּ: 
 רש"י  ובהמה אין עמי. כי כל האנשים מועטים אשר עמי הלכו ברגליהם אבל אני לבדי הייתי רוכב על בהמה שלא היו רוצים לרכוב על סוסיהם למען יהיו יוצאים מן העיר בצינעא בלא ידיעת אדם והם הלכו לשבור ולהפיל חומות העיר בלילה ולהרבות פרצותיה למען יהיו בני העיר למחר להוטי' ומסכימים בעצה אחת עם נחמיה לבנות חומות העיר, וכן מוכיח המעשה בתוך הפרשה : (רש"י)
 מצודת דוד  מה אלהי נותן וגו'. מה ה' מעורר את לבי לעשות לטובת ירושלים : אין עמי. תחת האנשים ההולכים עמדי : (מצודת דוד)
 מצודת ציון  רוכב בה. רוכב עליה וכן ינתן בו (שמות כ''א) ור''ל עליו : (מצודת ציון)
{יג}  וָאֵצְאָה בְשַׁעַר הַגַּיא לַיְלָה וְאֶל פְּנֵי עֵין הַתַּנִּין וְאֶל שַׁעַר הָאַשְׁפֹּת וָאֱהִי שֹׂבֵר בְּחוֹמֹת יְרוּשָׁלִַם אֲשֶׁר (המפרוצים) הֵם פְּרוּצִים וּשְׁעָרֶיהָ אֻכְּלוּ בָאֵשׁ: 
 רש"י  ואצאה בשער הגיא. יצאתי באותו שער בלילה עם האנשים אשר עמי לצד אותו מקום של עין התנין ולאותו שער האשפות שבחומות העיר והייתי פורץ בחומה והחומה היתה נוחה להפילה ולפרוץ בה לפי שהיתה שרופה באש : אשר הם פרוצים. שהם אותם מקומו' שהיו פרוצים והם פרצו בהם יותר : (רש"י)
 מצודת דוד  ואל פני. הלכתי אל פני עין התנין והוא שם מקום : ואהי שובר. כונתו היתה למען יחשבו אנשי ירושלים שהאויב הוא השובר את החומה ויעוררו לבם לבנותה ולחזקה : אשר הם פרוצים. ר''ל על כי היו בה פרצות מרובות והשערים היו שרופים באש לזה היה נוח וקל להוסיף פרצות : (מצודת דוד)
 מצודת ציון  אכלו. נשרפו : (מצודת ציון)
 רלב"ג  ואצאה בשער הגיא לילה וגו'. ידמה שהיה בחומה שער היו באים ממנו אל גיא בן הנום ואותו השער נקרא שער הגיא. ושער האשפות היה השער אשר מוציאים ממנו הזבל חוץ לעיר יהיו שם אשפות ישימו שם הזבל. והנה עבר שם נחמיה בן חכליה בלילה לשער אם תהיה המלאכה גדולה לבנות החומה ולהעמיד שעריה כדי שיתישר מזה איך יתכן לו שיבננה ולזה עבר סביב כל חומת ירושלים עד ששב אל שער הגיא שנסע ממנו : ואהי שובר בחומות ירושלים וגו'. ואהי חושב בחומות ירושלים אשר הם פרוצים ושעריה שאכלו באש כמה תכבד העבודה לבנות החומה ולהעמיד שעריה : (רלב"ג)
{יד}  וָאֶעֱבֹר אֶל שַׁעַר הָעַיִן וְאֶל בְּרֵכַת הַמֶּלֶךְ וְאֵין מָקוֹם לַבְּהֵמָה לַעֲבֹר תַּחְתָּי: 
 רש"י  ואעבור אל שער העין. ורציתי לעבור אל אותן מקומות שבחומת העיר ובאותן פרצות ואין מקום באותן פרצות לעבור ביניהם רוכב על הבהמות שהיו פרצות קטנות : (רש"י)
 מצודת דוד  ואין מקום. אין מקום פנוי ללכת שם כי היה מלא גלי אבנים מאבני החומה. לבהמה וכו'. הוא הפוך כמו אין מקום לבהמה אשר תחתי לעבור : (מצודת דוד)
 מצודת ציון  ברכת. ענין מקוה המים וכן תעלת הברכה (ישעיה ז') : (מצודת ציון)
 רלב"ג  ואעבור אל שער העין ואל ברכת המלך. ר''ל שכבר עבר אל השער אשר יבאו ממנו אל העין לשאב מים ואל שער כרכת המלך שהיתה שם ברכה שהיו משקים שם סוסי המלך והיו לוקחים משם מים אל המלך. או היתה הברכה להשקות גן שלמה המלך. ואין מקום לבהמה לעבור תחתי. ר''ל שכבר נתקלקל הקרקע באופן שלא תוכל הבהמה לעבור אם לא ארד : (רלב"ג)
{טו}  וָאֱהִי עֹלֶה בַנַּחַל לַיְלָה וָאֱהִי שֹׂבֵר בַּחוֹמָה וָאָשׁוּב וָאָבוֹא בְּשַׁעַר הַגַּיְא וָאָשׁוּב: 
 רש"י  ואהי עולה. והייתי עולה מצד אחד בלילה והייתי שובר בחומה עם האנשים אשר עמי : ואשוב ואבוא. וכאשר חזרתי באתי דרך שער הגיא : (רש"י)
 מצודת דוד  ואהי. לזה הלכתי משם לעלות בנחל ושם שברתי בחומה : ואשוב. משערי הגיא חזרתי אל ביתי : (מצודת דוד)
 מצודת ציון  בנחל. בעמק ואמר עולה כי לפני הנחל היה הר : (מצודת ציון)
 רלב"ג  ואהי עולה בנחל לילה. ר''ל במישור שהיה אצל החומה ואז הייתי מחשב ומעיין בחומה אם יש בה פרצות גדולות כדי שהעמוד על מלאכת החומה כמה תכבד : (רלב"ג)
{טז}  וְהַסְּגָנִים לֹא יָדְעוּ אָנָה הָלַכְתִּי וּמָה אֲנִי עֹשֶׂה וְלַיְּהוּדִים וְלַכֹּהֲנִים וְלַחֹרִים וְלַסְּגָנִים וּלְיֶתֶר עֹשֵׂה הַמְּלָאכָה עַד כֵּן לֹא הִגַּדְתִּי: 
 רש"י  והסגנים. אשר בעיר לא היו יודעין להיכן הלכתי ואת המעשה אשר עשיתי : עד כן. עד עתה : (רש"י)
 מצודת דוד  והסגנים. המה סגני ירושלים : ולסגנים. אשר מערי יהודה : וליתר עושה המלאכה. המה ראשי העם העושים מלאכת העם בכל דבר : עד כן. ר''ל לא הגדתי להם עד אשר נעשה כן כאשר חשבתי כי אחר שנתקיימה מחשבתו ובנו החומה בראותם הפרצים כי רבו לא העלים עוד מעתה שהוא היה השובר : (מצודת דוד)
 מצודת ציון  והסגנים. הוא מין שררה : ולחורים. כן יקראו השרים הגדולים והוא מל' חיור ולובן הפוך מן השפלים הנקראים חשוכים כמ''ש בל יתיצב לפני חשוכים (משלי כ' ב) : (מצודת ציון)
{יז}  וָאוֹמַר אֲלֵהֶם אַתֶּם רֹאִים הָרָעָה אֲשֶׁר אֲנַחְנוּ בָהּ אֲשֶׁר יְרוּשָׁלִַם חֲרֵבָה וּשְׁעָרֶיהָ נִצְּתוּ בָאֵשׁ לְכוּ וְנִבְנֶה אֶת חוֹמַת יְרוּשָׁלִַם וְלֹא נִהְיֶה עוֹד חֶרְפָּה: 
 רש"י  ואומר אליהם. למחר אמרתי להם : ולא נהיה עוד חרפה. שלא יהיו צרינו בוזזים ושוללים אותנו : (רש"י)
 מצודת דוד  ושעריה נצתו. ודבר קל להוסיף פרצות וכל הרוצה שובר בחומה : חרפה. לחרפה להיות שובר ופורץ בחומה כל העובר : (מצודת דוד)
 מצודת ציון  נצתו. מל' הצתה ושריפה : (מצודת ציון)
{יח}  וָאַגִּיד לָהֶם אֶת יַד אֱלֹהַי אֲשֶׁר הִיא טוֹבָה עָלַי וְאַף דִּבְרֵי הַמֶּלֶךְ אֲשֶׁר אָמַר לִי וַיֹּאמְרוּ נָקוּם וּבָנִינוּ וַיְחַזְּקוּ יְדֵיהֶם לַטּוֹבָה: (פ) 
 רש"י  את יד אלהי. אשר נתן לי חן והצלחה לפני המלך : לטובה. הכל נתכונו לטובה לבנות חומת העיר ומגדליה : (רש"י)
 מצודת דוד  אשר היא טובה עלי. אשר נתן אותי לחן בעיני המלך : אשר אמר לי. כי אמר לו דברים טובים וניחומים ועם כי לא נזכר : ובנינו. כמו ונבנה : ויחזקו ידיהם. חזקו ידי עצמם לעשות הטובה ודבר הראוי והוא בנין החומה : (מצודת דוד)
{יט}  וַיִּשְׁמַע סַנְבַלַּט הַחֹרֹנִי וְטֹבִיָּה הָעֶבֶד הָעַמּוֹנִי וְגֶשֶׁם הָעַרְבִי וַיַּלְעִגוּ לָנוּ וַיִּבְזוּ עָלֵינוּ וַיֹּאמְרוּ מָה הַדָּבָר הַזֶּה אֲשֶׁר אַתֶּם עֹשִׂים הַעַל הַמֶּלֶךְ אַתֶּם מֹרְדִים: 
 רש"י  וילעיגו. כאשר שמעו הצרים שמועת בנין חומת העיר היו מלעיגים עלינו : העל המלך. אם על המלך אתם מורדים לבנות חומת העיר כדי למרוד בו : (רש"י)
 מצודת דוד  וילעיגו לנו. לעגו עלינו : ויבזו עלינו. דברו עלינו דברי בזיון וגדוף : העל המלך וכו'. וכי תחפצו למרוד במלך במה שאתם בונים החומה להתחזק במבצר העיר : (מצודת דוד)
 רלב"ג  העל המלך אתם מורדים. ר''ל העל המלך אתם חושבים למרוד ולזה אתם מחזקים העיר כדי שלא יוכל למשול בכם. והנה מתשובת נחמיה להם נתבאר שהם היו מבקשים לעזור להם בזה הבנין כמו שהיו אומרים במה שקדם וכמו שהשיב להם זורבבל אז (עזרא ד' ג') לא לכם ולנו לבנות בית אלהינו. כן השיב להם נחמיה ולכם אין חלק וצדקה וזכרון בירושלים. ר''ל שלא יעזרו בבנין ההוא מה שיהיה להם בו חלק בירושלים גם לא יתנו מהונם לעזור בזה מה שיחשב להם צדקם וגם לא יקדישו שם שום הקדש ישאר להם בו זכרון בירושלים ואפשר שנאמר כי לא אמרו לנחמיה זולתי אלו הדברים. ועל לעגם עליו אמר להם ובאר כי ה' ית' הוא יצליח דרכיהם כי הם עבדיו ולזה יקומו לבנות להשענם על אלהי השמים שהוא אדון הכל שיסיר כל מונע מלפניהם וכאלו באר בזה המאמר שאין סנבלט וטוביה וחבריהם עבדי ה' ית' כמו שהם חושבים כי הם עובדים ע''ז עם עבדם ה' ית' ולזה אמר להם שהם מראים רוע לבבם כנגד ה' ית' כי תמיד היו משביתים המלאכה כאלו הרחיקו עצמם מהיות להם חלק וצדקה וזכרון בירושלים : (רלב"ג)
{כ}  וָאָשִׁיב אוֹתָם דָּבָר וָאוֹמַר לָהֶם אֱלֹהֵי הַשָּׁמַיִם הוּא יַצְלִיחַ לָנוּ וַאֲנַחְנוּ עֲבָדָיו נָקוּם וּבָנִינוּ וְלָכֶם אֵין חֵלֶק וּצְדָקָה וְזִכָּרוֹן בִּירוּשָׁלִָם: 
 רש"י  ולכם אין חלק. מה לכם בבנין חומת העיר הזאת כי אין לכם חלק בה : (רש"י)
 מצודת דוד  הוא יצליח לנו. כאומר אף אם תלשינו למלך לומר כדברים האלה לא יועילו דבריכם להשבית המלאכה כי ה' יצליח לנו : ואנחנו עבדיו. ובעבור כי אנחנו עבדי ה' שומרי מצותיו לזה נקום ונבנה והוא יעזר לנו לבל יכנסו דבריכם באזני המלך. ולכם. כאומר ואם בעיניכם הדבר רע מה לכם לירושלים הלא אין לכם חלק בה. וצדקה. ר''ל הצדקה והחסד הנעשה לירושלים במה ששבו ישראל אליה הלא במצות המלך נעשית ותחשב לו לצדקה ולזכרון טוב בירושלים אבל אתם מה לכם אלינו אין לכם לא חלק ולא צדקה ולא זכרון טוב בירושלים : (מצודת דוד)
נחמיה פרק-ג
{א}  וַיָּקָם אֶלְיָשִׁיב הַכֹּהֵן הַגָּדוֹל וְאֶחָיו הַכֹּהֲנִים וַיִּבְנוּ אֶת שַׁעַר הַצֹּאן הֵמָּה קִדְּשׁוּהוּ וַיַּעֲמִידוּ דַּלְתֹתָיו וְעַד מִגְדַּל הַמֵּאָה קִדְּשׁוּהוּ עַד מִגְדַּל חֲנַנְאֵל: (ס) 
 רש"י  שער הצאן. כך שמו של שער : המה קדשוהו. לאותו שער בקדושת העיר : דלתותיו. של שער : ועד מגדל המאה. כך שמו של מגדל : (רש"י)
 מצודת דוד  קדשוהו. קדשו אותו בפה להיות קדוש בקדושת העיר : ועד מגדל המאה. בנו החומה עד מגדל המאה וקדשוהו ומשם והלאה עד מגדל חננאל : (מצודת דוד)
 מצודת ציון  שער הצאן. כן שמו על דבר ידוע אצלם וכן כולם : (מצודת ציון)
 רלב"ג  והנה זכר כי אלישוב הכהן הגדול ואחיו הכהנים בנו את שער הצאן וידמה שדרך השער ההוא היה נכנס הצאן לעשות הקרבנות וליתר הדברים אשר יצטרך אליהם. ואמר שהמה קדשוהו ר''ל שהכינוהו כי בנו החומה מימינו ומשמאלו והעמידו דלתות השער ההוא ואמר שהם הכינוהו מצד אחד לבנות החומה עד מגדל המאה והנה המגדל ההוא לפי מה שאחשב בימי מלכי יהודה המגדל למאה אנשים ידועים בנוהו וישבו שם. ומצד אחד בנו החומה עד מגדל חננאל : (רלב"ג)
{ב}  וְעַל יָדוֹ בָנוּ אַנְשֵׁי יְרֵחוֹ (ס) וְעַל יָדוֹ בָנָה זַכּוּר בֶּן אִמְרִי: (ס) 
 רש"י  ועל ידו. אצל ידו בסמוך לו של כל בונה ובונה שבנו אותו בבנין של שער הצאן : בנו אנשי ירחו. שכך היו מנהגם הללו היו בונים כאן בחומת העיר עד תשלום בניינה המוטל עליהם והאחרים היו בונים סמוך לבנין הראשון וכך היה מנהגם בזה אחר זה עד שנבנית כל החומה : ועל. כמו (במדבר ב') ועליו מטה מנשה בסמוך וכן פתרונו סמוך לבנין ידו והמקרא לא דקדק בלשונו פעמים שהוא אומר על ידו ופעמים שהוא אומר עליו, ואחריו החזיק : (רש"י)
 מצודת דוד  ועל ידו. אצל מקומו של בנין אלישיב וסמוך לו : (מצודת דוד)
{ג}  וְאֵת שַׁעַר הַדָּגִים בָּנוּ בְּנֵי הַסְּנָאָה הֵמָּה קֵרוּהוּ וַיַּעֲמִידוּ דַּלְתֹתָיו מַנְעוּלָיו וּבְרִיחָיו: (ס) 
 רש"י  ואת שער הדגים. כך שם השער : המה קרוהו. נתנו הקורות ותקרות על השער : קרוהו. משקל חזק כמו מן קרה דוגמת המקרה במים עליותיו (תהלים ק''ד) וקו''ף של קרוהו אינה נהוגה לינקד בחיר''ק בענין זה מפני רי''ש של אחריה כמו ברך (שם י') חרף עשהו (משלי י''ז) וברכתיה והיתה לגוים (ראשית י''ז) וזריתים בארצות (יחזקאל כ''ט) : מנעוליו. מסגריו ששוירל''ץ בלע''ז : (רש"י)
 מצודת דוד  קרוהו. נתנו התקרה : מנעוליו. שם כלי עשוי לסגור בו דלתות השער. ובריחיו. כעין מטה מבריח מאחורי הדלתות לרוחב הדלת לבל יפתח : (מצודת דוד)
 רלב"ג  המה קרוהו. ר''ל שעשו כמו אולם לפני השער להיות למחסה מזרם וממטר ליושבים שם : מנעוליו. הם הכלים שסוגרים בהם הדלת : ובריחיו. הם לחזק סגירת השערים נכנסים בלחי השער מצד זה ובלחי השני מצד השני מלחי אל לחי : (רלב"ג)
{ד}  וְעַל יָדָם הֶחֱזִיק מְרֵמוֹת בֶּן אוּרִיָּה בֶּן הַקּוֹץ (ס) וְעַל יָדָם הֶחֱזִיק מְשֻׁלָּם בֶּן בֶּרֶכְיָה בֶּן מְשֵׁיזַבְאֵל (ס) וְעַל יָדָם הֶחֱזִיק צָדוֹק בֶּן בַּעֲנָא: (ס) 
 רש"י  החזיק. לבנות הבנין : (רש"י)
 מצודת דוד  ועל ידם. סמוך למקום בנין בני הסנאה : החזיק. חיזק מלאכת הבנין : ועל ידם. סמוך למקום בנין הראשונים : (מצודת דוד)
 רלב"ג  ועל ידם החזיק. ר''ל אחז פועל הבניה והחזיק בה : (רלב"ג)
{ה}  וְעַל יָדָם הֶחֱזִיקוּ הַתְּקוֹעִים וְאַדִּירֵיהֶם לֹא הֵבִיאוּ צַוָּרָם בַּעֲבֹדַת אֲדֹנֵיהֶם: (ס) 
 רש"י  התקועים. כך היו נקראים על שם מקומם שהיה תקוע : אדיריהם. עשירים של תקוע : לא הביאו צורם. לא סייעו בעבודתו של הקב''ה לבנות חומת העיר : (רש"י)
 מצודת דוד  התקועים. אנשי תקוע והוא שם עיר : ואדיריהם. עשירי העיר : לא הביאו צורם. למשוך בעול משא עבודת הבנין שהוא עבודת האדון ה' כי הבנין הזה למצוה יחשב : (מצודת דוד)
 מצודת ציון  ואדיריהם. מל' אדיר וחזק ור''ל העשירים : צורם. כמו צוארם באל''ף : (מצודת ציון)
 רלב"ג  והאדיריהם לא הביאו צוארם בעבודת אדוניהם. לעזור לו בזה הבנין. או ירצה בזה שהתקיפים שבהם שלא היה יכול אדוניהם למשול בהם שיביאו צוארם בעבודתו שהם התנדבו בבנין החומה : (רלב"ג)
{ו}  וְאֵת שַׁעַר הַיְשָׁנָה הֶחֱזִיקוּ יוֹיָדָע בֶּן פָּסֵחַ וּמְשֻׁלָּם בֶּן בְּסוֹדְיָה הֵמָּה קֵרוּהוּ וַיַּעֲמִידוּ דַּלְתֹתָיו וּמַנְעֻלָיו וּבְרִיחָיו: (ס) 
 רש"י  ואת שער הישנה. כך שמה : (רש"י)
 רלב"ג  ואת שער הישנה. ידמה שקרא שער הישנה השער הקדומה שהיתה בעיר ירושלים מקדם : (רלב"ג)
{ז}  וְעַל יָדָם הֶחֱזִיק מְלַטְיָה הַגִּבְעֹנִי וְיָדוֹן הַמֵּרֹנֹתִי אַנְשֵׁי גִבְעוֹן וְהַמִּצְפָּה לְכִסֵּא פַּחַת עֵבֶר הַנָּהָר: (ס) 
 רש"י  לכסא פחת עבר הנהר. כסא אחד בנה כדי לישב בו אותו פחת של עבר הנהר : (רש"י)
 מצודת דוד  אנשי. כמו ואנשי : לכסא. עד למקום מושב הכסא של פחת עבר הנהר : (מצודת דוד)
 מצודת ציון  פחת. ענין שררה ומושל : (מצודת ציון)
 רלב"ג  אנשי גבעון והמצפה לכסא פחת עבר הנהר. ר''ל שאנשי גבעון והמצפה שהיו עירות לכסא תחת פחת עבר הנהר ולמושבו ולא היו תחת פחת יהודה ועם כל זה נכנעו לעזור לבנין החומה. או אולי היה בית בירושלים בו כסא פחת עבר הנהר בבאו שם ובנו החומה לבית ההוא : (רלב"ג)
{ח}  עַל יָדוֹ הֶחֱזִיק עֻזִּיאֵל בֶּן חַרְהֲיָה צוֹרְפִים (ס) וְעַל יָדוֹ הֶחֱזִיק חֲנַנְיָה בֶּן הָרַקָּחִים וַיַּעַזְבוּ יְרוּשָׁלִַם עַד הַחוֹמָה הָרְחָבָה: (ס) 
 רש"י  צורפים. אותה משפחה היתה נקראת על שם אומנותם : ויעזבו ירושלים. מלאוה עפר עד החומה הרחבה כדי להחזיקה : (רש"י)
 מצודת דוד  צורפים. מן הצורפים : ויעזבו. עזיאל וחנניה מלאו עפר עד החומה הרחבה ועשו כן לחזק החומה : (מצודת דוד)
 מצודת ציון  צורפים. צורפי זהב וכסף : ויעזבו. ענינו מלוי העפר לחזוק ובדרז''ל תקרה ומעזיבה (ב''מ קיו) : (מצודת ציון)
 רלב"ג  בן חרהיה צורפים. ר''ל שהיו צורפים הוא ואביו. או היה בן צורפים כמו שזכר אחר זה בחנניה שהוא בן הרקחים : ויעזבו ירושלים. ר''ל בנו וחזקו : (רלב"ג)
{ט}  וְעַל יָדָם הֶחֱזִיק רְפָיָה בֶן חוּר שַׂר חֲצִי פֶּלֶךְ יְרוּשָׁלִָם: (ס) 
 רש"י  שר חצי פלך ירושלים. שר היה על חצי העם שבירושלים, פלך ל' דוכסות ומלכות : (רש"י)
 מצודת דוד  שר חצי פלך. היה שר על חצי מחוז של ירושלים : (מצודת דוד)
 מצודת ציון  פלך. מחוז כי חבל ארגוב (דברים ג') ת''א בית פלך : (מצודת ציון)
 רלב"ג  שר חצי פלך ירושלם. ר''ל שר חצי מחוז ירושלים : (רלב"ג)
{י}  וְעַל יָדָם הֶחֱזִיק יְדָיָה בֶן חֲרוּמַף וְנֶגֶד בֵּיתוֹ (ס) וְעַל יָדוֹ הֶחֱזִיק חַטּוּשׁ בֶּן חֲשַׁבְנְיָה: 
 רש"י  ונגד ביתו. נפל חלקו לבנות שהיה ביתו סמוך לאותו מקום של חומת העיר : (רש"י)
 מצודת דוד  ונגד ביתו. מלבד מה שבנה סמוך להנזכרים הוסיף עוד לבנות החומה שכנגד ביתו : (מצודת דוד)
{יא}  מִדָּה שֵׁנִית הֶחֱזִיק מַלְכִּיָּה בֶן חָרִם וְחַשּׁוּב בֶּן פַּחַת מוֹאָב וְאֵת מִגְדַּל הַתַּנּוּרִים: (ס) 
 רש"י  מדה שנית. כאותה מדה אשר בנה חבירו של מעלה גם הוא בנה כמותו, מדה שנית. בבנין החומה אינו נופל לומר ל' מדה בבנין השערים לפי שאין להם כי אם בבנין חלק של חומה שלא מצינו בכל הפרשה בבנין השערים ל' מדה : ואת מגדל התנורים. גם הוא בנה אותו מגדל ששמו כך כל המגדלים הללו שבפרשה היו בנוים בחומת העיר סביב : (רש"י)
 מצודת דוד  מדה שנית. ר''ל גם הם בנו כפי המדה שבנה חטוש הנזכר : ואת מגדל. ומלבד המדה ההיא הוסיפו עוד לבנות מגדל התנורים : (מצודת דוד)
{יב}  וְעַל יָדוֹ הֶחֱזִיק שַׁלּוּם בֶּן הַלּוֹחֵשׁ שַׂר חֲצִי פֶּלֶךְ יְרוּשָׁלִָם הוּא וּבְנוֹתָיו: (ס) 
 רש"י  הוא ובנותיו. שלום ובנותיו החזיקו לבנות הבנין : (רש"י)
 מצודת דוד  הוא ובנותיו. המה יחד החזיקו : (מצודת דוד)
 רלב"ג  הוא ובנותיו. ידמה שבנות שלום עזרוהו בבנין. או שב כנוי בנותיו אל הפלך והנה היו לירושלים בנות כמנהג העירות הגדולות : (רלב"ג)
{יג}  אֵת שַׁעַר הַגַּיְא הֶחֱזִיק חָנוּן וְיֹשְׁבֵי זָנוֹחַ הֵמָּה בָנוּהוּ וַיַּעֲמִידוּ דַּלְתֹתָיו מַנְעֻלָיו וּבְרִיחָיו וְאֶלֶף אַמָּה בַּחוֹמָה עַד שַׁעַר הָשֲׁפוֹת: 
 רש"י  עד שער השפות. ושער האשפות לא היה בכלל : (רש"י)
 מצודת דוד  ואלף אמה. מלבד בנין השער בנו עוד בחומה אלף אמה : (מצודת דוד)
 מצודת ציון  השפות. כמו האשפות : (מצודת ציון)
{יד}  וְאֵת שַׁעַר הָאַשְׁפּוֹת הֶחֱזִיק מַלְכִּיָּה בֶן רֵכָב שַׂר פֶּלֶךְ בֵּית הַכָּרֶם הוּא יִבְנֶנּוּ וְיַעֲמִיד דַּלְתֹתָיו מַנְעֻלָיו וּבְרִיחָיו: (ס) 
 רש"י  שר פלך המצפה. שר ודוכוס המצפה : הוא יבננו. הוא היה בונה אותו שער : (רש"י)
 מצודת דוד  יבננו. כמו בנהו : (מצודת דוד)
 רלב"ג  בית הכרם. הוא שם עיר : (רלב"ג)
{טו}  וְאֵת שַׁעַר הָעַיִן הֶחֱזִיק שַׁלּוּן בֶּן כָּל חֹזֶה שַׂר פֶּלֶךְ הַמִּצְפָּה הוּא יִבְנֶנּוּ וִיטַלְלֶנּוּ (ויעמידו) וְיַעֲמִיד דַּלְתֹתָיו מַנְעֻלָיו וּבְרִיחָיו וְאֵת חוֹמַת בְּרֵכַת הַשֶּׁלַח לְגַן הַמֶּלֶךְ וְעַד הַמַּעֲלוֹת הַיּוֹרְדוֹת מֵעִיר דָּוִיד: (ס) 
 רש"י  ויטללנו. והוא היה מסכך אותו לשון מטללתא : ואת חומת ברכת השלח. שהוא נוטה לצד גן המלך : ועד המעלות. הם היו מכירים מקומות הללו : (רש"י)
 מצודת דוד  ואת חומת. גם את חומות של ברכת השלך הסמוך לגן המלך ומשם והלאה עד המעלות וכו' : (מצודת דוד)
 מצודת ציון  ויטללנו. הוא ענין צל כי בצל קורתי (בראשית י''ט) ת''א בטלל ור''ל עשה חקרה לצל ומחסה : ברכת השלח. מקוה המים המשקה עצי הגן ונקראים שלח ע''ש התפשטות הענפים וכן שלחיך פרדס רמונים (ש''ה ד') : (מצודת ציון)
 רלב"ג  הוא יבננו ויטללנו. ר''ל הוא יבננו ויקרה אותו : ברכת השלח לגן המלך. ר''ל ברכה ישקו ממנה גן האלנות והיתה ג''כ לגן הירקות למלך בעת מלכי יהודה : ועד המעלות היורדות מעיר דוד. הנה מציון שהיא עיר דוד היו יורדות מעלות עד חומת ירושלים ועד המקום ההוא בנה שלון את החומה : (רלב"ג)
{טז}  אַחֲרָיו הֶחֱזִיק נְחֶמְיָה בֶן עַזְבּוּק שַׂר חֲצִי פֶּלֶךְ בֵּית צוּר עַד נֶגֶד קִבְרֵי דָוִיד וְעַד הַבְּרֵכָה הָעֲשׂוּיָה וְעַד בֵּית הַגִּבֹּרִים: (ס) 
 רש"י  בית צור. שם מקום : (רש"י)
 מצודת דוד  ועד הברכה העשויה. ר''ל ומנגד קברי דוד והלאה עד הברכה העשויה בידי אדם שהביאו בה המים ומשם והלאה עד בית הגבורים : (מצודת דוד)
 רלב"ג  עד נגד קברי דויד ועד הברכה העשויה ועד בית הגבורים. ר''ל שמצד אחד בנה החומה עד נגד קברי דוד וזה היה מן החומה עד הברכה העשויה אצלה ומצד אחר בנה החומה עד בית אחד היו יושבים בו הגבורים אשר לדוד ונקרא בית הגבורים : (רלב"ג)
{יז}  אַחֲרָיו הֶחֱזִיקוּ הַלְוִיִּם רְחוּם בֶּן בָּנִי עַל יָדוֹ הֶחֱזִיק חֲשַׁבְיָה שַׂר חֲצִי פֶלֶךְ קְעִילָה לְפִלְכּוֹ: (ס) 
 רש"י  לפלכו. מאותה שררה חצי פלך בנה בנין זה לפלכו כ''ף דגושה כאשר יאמר מן מלך מלכו מן עבד עבדו כן יאמר מן פלך פלכו שאות אחרונה של שם דבר מאותיות בג''ד כפ''ת דגושו' : (רש"י)
 מצודת דוד  לפלכו. את פלכו ר''ל עם אנשי פלכו : (מצודת דוד)
{יח}  אַחֲרָיו הֶחֱזִיקוּ אֲחֵיהֶם בַּוַּי בֶּן חֵנָדָד שַׂר חֲצִי פֶּלֶךְ קְעִילָה: (ס) 
 רש"י  אחיהם. הלוים : (רש"י)
 מצודת דוד  אחיהם. חבריהם של הלוים הנזכרים : (מצודת דוד)
{יט}  וַיְחַזֵּק עַל יָדוֹ עֵזֶר בֶּן יֵשׁוּעַ שַׂר הַמִּצְפָּה מִדָּה שֵׁנִית מִנֶּגֶד עֲלֹת הַנֶּשֶׁק הַמִּקְצֹעַ: (ס) 
 רש"י  מנגד עלות הנשק. כנגד אותו מקום שהיו עולים הגבורים אל הנשק לפי פשוטו של מקרא נראה שהיה שם מקום אחד בסמוך לחומה וכלי זיין של נשק הגבורים היו נותנין (ס''א נתונים) שם כענין שנאמר ערי מבצר והנשק : המקצוע. לקרן זוית של חומה : (רש"י)
 מצודת דוד  מדה שנית. כפי המדה שבנה בוי הנזכר : מנגד. התחלת הבנין היה נגד המקום שעולים בה לבית הנשק העומד במקצוע : (מצודת דוד)
 מצודת ציון  הנשק. כלי זיין כמו ועיר מבצר והנשק (מ''ב י') : המקצוע. הזוית כמו במקצוע החצר (יחזקאל מ''ו) : (מצודת ציון)
 רלב"ג  מנגד עלות הנשק המקצוע. ר''ל מנגד המקום שיעשו בו כלי נשק והם כלי זיין כל המקצוע ההוא יקראו מקצוע כי היתה שם פנה וזוית אצל שני ראשיו ויאמר שהיא מדה שנית ר''ל שהיה מה שבנה שוה למה שבנה הקודם לו : (רלב"ג)
{כ}  אַחֲרָיו הֶחֱרָה הֶחֱזִיק בָּרוּךְ בֶּן (זבי) זַכַּי מִדָּה שֵׁנִית מִן הַמִּקְצוֹעַ עַד פֶּתַח בֵּית אֶלְיָשִׁיב הַכֹּהֵן הַגָּדוֹל: (ס) 
 רש"י  החרה. פתרונו לפי ענינו וכפל לשון הוא על החזוק : (רש"י)
 מצודת דוד  החרה. התחמם בזריזות רב והחזיק שוב כפי המדה שבנה עזר הנזכר והתחלת הבנין היה מן המקצוע ובנה עד פתח וכו' : (מצודת דוד)
 מצודת ציון  החרה. ענין חמום כמו נחר מפוח (ירמיה ו') : (מצודת ציון)
{כא}  אַחֲרָיו הֶחֱזִיק מְרֵמוֹת בֶּן אוּרִיָּה בֶּן הַקּוֹץ מִדָּה שֵׁנִית מִפֶּתַח בֵּית אֶלְיָשִׁיב וְעַד תַּכְלִית בֵּית אֶלְיָשִׁיב: (ס) 
 רש"י  מפתח בית אלישיב ועד תכלית וגו'. מנגד אותו בית בנה בניינו : (רש"י)
 מצודת דוד  מרמות וגו'. עם כי כבר החזיק פעם כמ''ש למעלה חזר עתה והחזיק שוב כפי המדה שבנה ברוך הנזכר והתחלת הבנין היה מפתח וכו' : (מצודת דוד)
 מצודת ציון  תכלית. קצה וסוף : (מצודת ציון)
{כב}  וְאַחֲרָיו הֶחֱזִיקוּ הַכֹּהֲנִים אַנְשֵׁי הַכִּכָּר: {כג}  אַחֲרָיו הֶחֱזִיק בִּנְיָמִן וְחַשּׁוּב נֶגֶד בֵּיתָם (ס) אַחֲרָיו הֶחֱזִיק עֲזַרְיָה בֶן מַעֲשֵׂיָה בֶּן עֲנָנְיָה אֵצֶל בֵּיתוֹ: (ס) 
 רש"י  נגד ביתם. שהיה שם בסמוך לחומה : (רש"י)
 מצודת דוד  אחריו. ר''ל אחר המקום הבנוי : (מצודת דוד)
{כד}  אַחֲרָיו הֶחֱזִיק בִּנּוּי בֶּן חֵנָדָד מִדָּה שֵׁנִית מִבֵּית עֲזַרְיָה עַד הַמִּקְצוֹעַ וְעַד הַפִּנָּה: 
 מצודת דוד  עד המקצוע ועד הפנה. והמה היו זה אצל זה : (מצודת דוד)
 מצודת ציון  הפנה. כן נקרא המגדל על כי דרכו לעמוד בפנה וכן ועל הפנות הגבוהות (צפניה א') : (מצודת ציון)
 רלב"ג  עד המקצוע ועד הפנה. ר''ל שהם בנו עד המקצוע ועד הפנה הסמוכה לו : (רלב"ג)
{כה}  פָּלָל בֶּן אוּזַי מִנֶּגֶד הַמִּקְצוֹעַ וְהַמִּגְדָּל הַיּוֹצֵא מִבֵּית הַמֶּלֶךְ הָעֶלְיוֹן אֲשֶׁר לַחֲצַר הַמַּטָּרָה אַחֲרָיו פְּדָיָה בֶן פַּרְעֹשׁ: (ס) 
 רש"י  והמגדל היוצא. מגדל אחד היה בחומה שהוא יוצא ובולט מבפנים : (רש"י)
 מצודת דוד  מנגד. התחיל הבנין מנגד המקצוע ובנה גם המגדל היוצא מבית המלך העומד בעליונות ההר אשר הוא סמוך לחצר המטרה : אחריו פדיה. אחריו החזיק פדיה : (מצודת דוד)
 מצודת ציון  המטרה. הוא משמר בית האסורים כי ויאסוף אותם אל משמר (בראשית מ''ב) ת''א לבית מטרה : (מצודת ציון)
 רלב"ג  אחריו פדיה בן פרעש. אחשב שהוא דבק עם הכתוב אחריו והנתינים היו יושבים בעופל. והרצו בו כי פדיה בן פרעש והנתינים שהיו יושבים בגובה העיר בנועד נגד שער המים למזרח ועד נגד המגדל היוצא : (רלב"ג)
{כו}  וְהַנְּתִינִים הָיוּ יֹשְׁבִים בָּעֹפֶל עַד נֶגֶד שַׁעַר הַמַּיִם לַמִּזְרָח וְהַמִּגְדָּל הַיּוֹצֵא: (ס) 
 רש"י  והנתינים היו יושבים בעופל. והנתינים היו יושבים באותו מחוז והיו בונים אותו מחוז שלהם שהיה סמוך לחומה עד נגד שער המים של צד המזרח : (רש"י)
 מצודת דוד  היו יושבים. ר''ל אשר היו יושבים בעופל החזיקו עד נגד שער המים הפונה למזרח וגם המגדל היוצא מן החומה ולחוץ : (מצודת דוד)
 מצודת ציון  והנתינים. הם הגבעונים : בעופל. שם מגדל כמו ויבא אל העופל (מ''ב ה') : (מצודת ציון)
{כז}  אַחֲרָיו הֶחֱזִיקוּ הַתְּקֹעִים מִדָּה שֵׁנִית מִנֶּגֶד הַמִּגְדָּל הַגָּדוֹל הַיּוֹצֵא וְעַד חוֹמַת הָעֹפֶל: 
 מצודת דוד  התקועים. עם כי כבר החזיקו פעם כמ''ש למעלה חזרו עתה והחזיקו שוב כפי המדה שבנו הנתינים והתחלת הבנין היה מנגד המגדל וכו' : (מצודת דוד)
 רלב"ג  חומת העופל. היא חומת המקום הגבוה שבעיר : (רלב"ג)
{כח}  מֵעַל שַׁעַר הַסּוּסִים הֶחֱזִיקוּ הַכֹּהֲנִים אִישׁ לְנֶגֶד בֵּיתוֹ: (ס) 
 רש"י  איש לנגד ביתו. כל אחד היה בונה כנגד ביתו : (רש"י)
 מצודת דוד  מעל שער הסוסים. משער הסוסים ולמעלה אל גובה ההר : איש לנגד ביתו. כי שם עמדו בתי הכהנים : (מצודת דוד)
 רלב"ג  שער הסוסים. הוא השער שבו יכנסו ויצאו הסוסים : (רלב"ג)
{כט}  אַחֲרָיו הֶחֱזִיק צָדוֹק בֶּן אִמֵּר נֶגֶד בֵּיתוֹ (ס) וְאַחֲרָיו הֶחֱזִיק שְׁמַעְיָה בֶן שְׁכַנְיָה שֹׁמֵר שַׁעַר הַמִּזְרָח: (ס) 
 מצודת דוד  צדוק. לא היה מן הכהנים ולזה זכרו לעצמו : (מצודת דוד)
{ל}  (אחרי) אַחֲרָיו הֶחֱזִיק חֲנַנְיָה בֶן שֶׁלֶמְיָה וְחָנוּן בֶּן צָלָף הַשִּׁשִּׁי מִדָּה שֵׁנִי (ס) אַחֲרָיו הֶחֱזִיק מְשֻׁלָּם בֶּן בֶּרֶכְיָה נֶגֶד נִשְׁכָּתוֹ: (ס) 
 רש"י  וחנון בן צלף הששי. בנים הרבה היו לו לצלף וחנון הוא הששי : מדה שני. כמו שנית : נשכתו. כמו לשכתו לשכה אחת היתה לו שם סמוך לחומה : (רש"י)
 מצודת דוד  הששי. בן הששי של צלף : נשכתו. כמו לשכתו כי דטלנ''ת מתחלף : (מצודת דוד)
 רלב"ג  נשכתו. הוא כמו לשכתו והוא חדר אחד : (רלב"ג)
{לא}  (אחרי) אַחֲרָיו הֶחֱזִיק מַלְכִּיָּה בֶּן הַצֹּרְפִי עַד בֵּית הַנְּתִינִים וְהָרֹכְלִים נֶגֶד שַׁעַר הַמִּפְקָד וְעַד עֲלִיַּת הַפִּנָּה: 
 רש"י  בן הצורפי. איש הצורף ונקרא של שם אומנותו : (רש"י)
 מצודת דוד  נגד וגו'. ר''ל ומבית הנתינים והרוכלים ולהלאה עד נגד שער המפקד ומשם והלאה עד המקום שעולים בה אל הפנה : (מצודת דוד)
 מצודת ציון  והרוכלים. הם סוחרי הבושם : (מצודת ציון)
 רלב"ג  בן הצורפי. הוא כמו הצורף ותהי' היו''ד נוספת. או הוא חסר מ''ם ויהי' הרצון בן הצו' : (רלב"ג)
{לב}  וּבֵין עֲלִיַּת הַפִּנָּה לְשַׁעַר הַצֹּאן הֶחֱזִיקוּ הַצֹּרְפִים וְהָרֹכְלִים: (פ) 
 רש"י  ובין עלית הפנה לשער הצאן. תחלת הבנין התחילו לבנות שער הצאן שנאמר ויבנו את שער הצאן וגו' כך היו בונין החומה מסביב בזה אחר זה : (רש"י)
 מצודת דוד  לשער הצאן. כי שם היה התחלת הבנין כמ''ש למעלה והיו בונים בהקף עד באו אל מקום ההתחלה : (מצודת דוד)
 רלב"ג  החזיקו הצורפים והרוכלים. כבר זכרם בפסוק הקודם : (רלב"ג)
{לג}  וַיְהִי כַּאֲשֶׁר שָׁמַע סַנְבַלַּט כִּי אֲנַחְנוּ בוֹנִים אֶת הַחוֹמָה וַיִּחַר לוֹ וַיִּכְעַס הַרְבֵּה וַיַּלְעֵג עַל הַיְּהוּדִים: 
 מצודת דוד  ויחר לו. בלב : ויכעס וגו'. הראה כעסו : (מצודת דוד)
{לד}  וַיֹּאמֶר לִפְנֵי אֶחָיו וְחֵיל שֹׁמְרוֹן וַיֹּאמֶר מָה הַיְּהוּדִים הָאֲמֵלָלִים עֹשִׂים הֲיַעַזְבוּ לָהֶם הֲיִזְבָּחוּ הַיְכַלּוּ בַיּוֹם הַיְחַיּוּ אֶת הָאֲבָנִים מֵעֲרֵמוֹת הֶעָפָר וְהֵמָּה שְׂרוּפוֹת: 
 רש"י  לפני אחיו וחיל שומרון. לפני חביריו וחיל שומרון שהיו צרי יהודה : מה היהודים. מדוע היהודים כך הם עושים : האמללים. ענין חלשות ורפיון : היעזבו להם. וכי הם סבורים אשר יעזבו ויניחו להם העובדי כוכבים לבנות : היזבחו. אם יזבחו להם את זבחיהם תמיד כמו שהם סבורים : היכלו ביום. אם יכלו וישלימו מלאכתם אשר התחילו ביום א' לומר שלא יניחום העובדי כוכבים לגמור את בניינם. היחיו. אם יחיו ויתקנו ויחזירו האבנים לקדמתן להיות קשות וחזקות מן העפר : מערמות. ענין חמרים ותלים : והמה שרופות. והאבנים היו שרופות ונעשית עפר כך היו מלעיגים ומתלוצצים על בנין החומה שהיו בונין מן האבנים שרופות שנפלו לארץ מן האש כאשר נשרפה ירושלים : (רש"י)
 מצודת דוד  מה וכו'. ר''ל מה תועלת במעשיהם : היעזבו. וכי יחזקו את החומה לעצמם במלוי העפר כאומר וכי יש חזוק מה אל החומה : היזבחו. וכי יזבחו זבחי שמחה במלאות הבנין כאומר וכי בנין חלוש כזה ראוי לשמוח בו : היכלו ביום. וכי ישלימו הבנין ביום אשר יחשבו להשלימו כי דבריו היה בעת החילם לבנותו וכאומר הלא בוני החומה מועטים המה ומתי ישלימו הבנין : היחיו. וכי יוכלו לחזק את האבנים אשר המה לקוחים מערמות העפר הנעשים מצרורות אבני החומה הנפולה : והמה. הלא האבנים האלה המה שרופות באש וחוזק מה להם : (מצודת דוד)
 מצודת ציון  האמללים. הנכרתים וחלושים כמו כי אומלל אני (תהלים ו') : היעזבו. מלשון מעזיבה והוא מלוי העפר לחזוק : היחיו. ענין רפואה כמו עד חיותם (יהושע ה') ובא בדרך השאלה וכמ''ש כי עלתה ארוכה לחומת וכו' (לקמן ד') : מערמות. ענין גל ותל וכן ויתנו ערמות ערמות (דה''ב ל''א) : (מצודת ציון)
 רלב"ג  מה היהודים האמללים עושים וגו'. ר''ל מה היהודים החלשים עושים : היעזבו להם. ר''ל היחזקו להם העיר. היזבחו זבחים בשמחתם אחר השלימם החומה. היכלו וישלימו זה הבנין ביום שהם עסוקים בו. ואמר זה להעיר כי אם לא ישלימו ביום ההוא לא יועיל להם כי למחרת היום יבואו עליהם צריהם וישחיתו את אשר בנו. היתכן להם שיחיו את האבנים שהם בגלי העפר להשיבם בחומה והמה שרופות ונפרצות. ואמר לשון חיים באבנים לפי שהשרפה תכלה לחותם הטבעי אשר היתה בו הויתם ועמידתם ולזה תדמה השרפה בהם למות כי הסירה מהם המהות אשר היו בו אבנים : (רלב"ג)
{לה}  וְטוֹבִיָּה הָעַמֹּנִי אֶצְלוֹ וַיֹּאמֶר גַּם אֲשֶׁר הֵם בּוֹנִים אִם יַעֲלֶה שׁוּעָל וּפָרַץ חוֹמַת אַבְנֵיהֶם: (פ) 
 רש"י  וטוביה העמוני אצלו. טוביה היה אצלו של סנבלט : ויאמר. וכך היה אומר ומלעיג : גם אשר הם בונים. אף הבנין הזה אשר הם בונים : אם יעלה שועל. על הבנין לפרוץ חומת העיר מה יהא עליו לומר שאין לבנין תקנה וכל מי שירצה יבא ויפרוץ בו : (רש"י)
 מצודת דוד  אצלו. עמד אצלו בדברו הדברים האלה : ויאמר גם. ר''ל גם הוא אמר דברי לעג כסנבלט וכה אמר הבנין אשר הם בונים אם שועל יעלה בו יפרוץ הוא חומת אבניהם כי הוא בנין חלש מאד : (מצודת דוד)
 רלב"ג  אם יעלה שועל. אמר זה לפי שהשועל חלש ומאוחר התנועה : (רלב"ג)
{לו}  שְׁמַע אֱלֹהֵינוּ כִּי הָיִינוּ בוּזָה וְהָשֵׁב חֶרְפָּתָם אֶל רֹאשָׁם וּתְנֵם לְבִזָּה בְּאֶרֶץ שִׁבְיָה: 
 רש"י  שמע אלהינו. כאשר שמעתי בלעגם עלינו התפללתי תפילה זאת : בארץ שביה. שיגלו מעל אדמתם כאשר גלינו : (רש"י)
 מצודת דוד  שמע. ואמר נחמיה שמע אלהינו כי היינו לבזיון : והשב. מה שמחרפין אותנו השב עליהם ותנם לבזיון כאשר יהיו בארץ שביה : (מצודת דוד)
 רלב"ג  ותנם לבזה בארץ שביה. ר''ל שיבזום בוזזים בארץ שינהגום שם בשבי : (רלב"ג)
{לז}  וְאַל תְּכַס עַל עֲוֹנָם וְחַטָּאתָם מִלְּפָנֶיךָ אַל תִּמָּחֶה כִּי הִכְעִיסוּ לְנֶגֶד הַבּוֹנִים: 
 רש"י  ואל תכס. כמו ואל תכסה דוגמת וסוד אחר אל תגל (משלי כ''א) כמו אל תגלה : כי הכעיסו. אשר הכעיסו נגד הבונים להלעיגם : (רש"י)
 מצודת דוד  ואל תכס. ר''ל עונם יהיו מגולים ונראים להעלות חמה ולנקום נקם : כי הכעיסו. בעת לעגם הראה כעס מול בוני החומה בחושבם שעי''ז ירפו ידיהם מן המלאכה : (מצודת דוד)
 מצודת ציון  תכס. כמו תכסה : אל תמחה. אל תמחוק : (מצודת ציון)
{לח}  וַנִּבְנֶה אֶת הַחוֹמָה וַתִּקָּשֵׁר כָּל הַחוֹמָה עַד חֶצְיָהּ וַיְהִי לֵב לָעָם לַעֲשׂוֹת: (פ) 
 רש"י  ותקשר. כאשר נתקשרה החומה ונבנית עד חציה אז היה לב העם להוט ומשוך לעשות בנין החומה : (רש"י)
 מצודת דוד  ונבנה. עם כל דברי הלעג והכעס לא הנחנו הבנין : ותקשר. כי בעוד שהיה בה פרצות לא היתה החומה דבוקה וקשורה זה בזה וכאשר סתמו הפרצות נתקשר זה בזה : עד חציה. עדיין לא סתמו הפרצים כ''א עד חצי החומה (ולמעל' אמר דרך כלל שבנו כל החומה מסביב ועתה בא לספר מה אשר נעשה במשך הבנין) : ויהי לב וגו'. בראותם כי נבנה החצי שמחו וחפצו בבנין : (מצודת דוד)
נחמיה פרק-ד
{א}  וַיְהִי כַאֲשֶׁר שָׁמַע סַנְבַלַּט וְטוֹבִיָּה וְהָעַרְבִים וְהָעַמֹּנִים וְהָאַשְׁדּוֹדִים כִּי עָלְתָה אֲרוּכָה לְחֹמוֹת יְרוּשָׁלִַם כִּי הֵחֵלּוּ הַפְּרֻצִים לְהִסָּתֵם וַיִּחַר לָהֶם מְאֹד: 
 רש"י  כי עלתה ארוכה. שנבנתה החומה : ארוכה. ענין חובש ותרופה : כי החלו הפרוצים להסתם. אשר התחילו אנשי העיר שהיו פרוצים עד עתה מאין חומה היו עתה סתומים בבנין החומה : (רש"י)
 מצודת דוד  כי עלתה ארוכה. בא רפואה ר''ל נתחזק החומה כי התחילה מקומות הפרוצים להיות נסתמים : (מצודת דוד)
 מצודת ציון  ארוכה. ענין רפואה כמו ארוכת בת עמי (ירמיה ח') ור''ל נתחזק ובא בדרך השאלה : (מצודת ציון)
 רלב"ג  ארוכה. רפואה : כי החלו הפרצים להסתם. ר''ל כי החלו המקומות הפרוצים להסתם : (רלב"ג)
{ב}  וַיִּקְשְׁרוּ כֻלָּם יַחְדָּו לָבוֹא לְהִלָּחֵם בִּירוּשָׁלִָם וְלַעֲשׂוֹת לוֹ תּוֹעָה: 
 רש"י  ולעשות לו תועה. לעשות לו בבנין החומה קלקול והשחתה תועה כמו ולדבר אל ה' תועה (ישעיה ל''ב) : (רש"י)
 מצודת דוד  ולעשות לו תועה. לעשות לישראל בלבול המחשבה להיות תועה בדעתו לבל ידע מה לעשות : (מצודת דוד)
 מצודת ציון  ויקשרו. ענין אגודה : תועה. המבולבל בדעתו לבלי דעת מה יעשה קרוי תועה וכן תעיתי כשה אובד (תהלים קי''ט) : (מצודת ציון)
 רלב"ג  ולעשות לו תועה. ר''ל לעשות לעם ירושלים תועה שיתעו אותם שלא ידעו שהם רוצים להלחם בהם ולא ישמרו מהם ויהרגום בזאת התחבולה כי בזולת זאת התחבולה לא יוכלו להם כי הם רבים ועמהם גם כן יד המלך : (רלב"ג)
{ג}  וַנִּתְפַּלֵּל אֶל אֱלֹהֵינוּ וַנַּעֲמִיד מִשְׁמָר עֲלֵיהֶם יוֹמָם וָלַיְלָה מִפְּנֵיהֶם: 
 רש"י  עליהם. על הבונים : מפניהם. מפני האויבים : (רש"י)
 מצודת דוד  ונעמיד. העמדנו שומרים על הבונים מפני סנבלט וחבריו : (מצודת דוד)
 רלב"ג  ונעמיד משמר עליהם. ר''ל חיל שהיו שומרים מהם או צופים לראות אם יבואו כדי שנהיה מוכנים להלחם בהם : (רלב"ג)
{ד}  וַיֹּאמֶר יְהוּדָה כָּשַׁל כֹּחַ הַסַּבָּל וְהֶעָפָר הַרְבֵּה וַאֲנַחְנוּ לֹא נוּכַל לִבְנוֹת בַּחוֹמָה: 
 רש"י  ויאמר יהודה. כך היו אומרים ומתאוננים אנשי יהודה : כשל כח הסבל. הסובלים ועומסים האבנים והעצים לבנין החומה נכשלו בכחם שאין בהם כח לבנות מפני האויבים : ועפר הרבה. עדיין יש טיט וחומר הרבה ליתן בבנין החומה לומר שעדיין המלאכה גדולה עלינו לבנות ואנחנו לא נוכל לבנות בחומה מפני פחד האויבים : (רש"י)
 מצודת דוד  ויאמר יהודה. נחמיה מספר וקובל על הדברים אשר סבבוהו ואמר יהודה אמר הנה מרוב העבודה כבר נחלש כח אנשי הסבל והעפר המצטרך לשאת ולשפוך בחומה הלא מרובה היא : ואנחנו. אף לא נוכל לבנות בחומה מפחד האויב : (מצודת דוד)
 מצודת ציון  כשל. ענין חלשות ונפילת הכח כמו לכל כושל (דה''ב כ''ח) : הסבל. ענין טעינת משא כמו נושא סבל (מ''א ה') : (מצודת ציון)
 רלב"ג  כשל כח הסבל וגו'. ר''ל חלש כח נושא המשא על כתפיו והעפר הרבה ויקשה לבנותו : ואנחנו לא נוכל לבנות בחומה. כי אמרו צרינו לא ידעו ולא יראו עד אשר נבוא אל תוכם והרגנום ונבעל בזה האופן את המלאכה וזאת היא התועה שאמרו צריהם לעשות להם : (רלב"ג)
{ה}  וַיֹּאמְרוּ צָרֵינוּ לֹא יֵדְעוּ וְלֹא יִרְאוּ עַד אֲשֶׁר נָבוֹא אֶל תּוֹכָם וַהֲרַגְנוּם וְהִשְׁבַּתְנוּ אֶת הַמְּלָאכָה: 
 רש"י  ויאמרו צרינו. כך היה נחמיה מספר והולך : לא ידעו ולא יראו. כך היו אומרים צרינו עלינו לא ידעו ולא יכירו ישראל בנו עד אשר נבוא פתאום לתוכם ונהרוג אותם ובדבר זה נשבות ונבטל הבנין : (רש"י)
 מצודת דוד  ויאמרו צרינו. ואויבינו אמרו נבוא פתאום על הבונים ולא ידעו בדבר ולא יראו אותנו עד אשר נבוא אל תוכם ממש והרגנו אותם ובזה נבטל המלאכה כי לא יבנו עוד בראותם שנפל מהם רב בעבור הבנין : (מצודת דוד)
 מצודת ציון  והשבתנו. ענין בטול ומניעה כמו שבת נוגש (ישעיה י''ד) : (מצודת ציון)
{ו}  וַיְהִי כַּאֲשֶׁר בָּאוּ הַיְּהוּדִים הַיֹּשְׁבִים אֶצְלָם וַיֹּאמְרוּ לָנוּ עֶשֶׂר פְּעָמִים מִכָּל הַמְּקֹמוֹת אֲשֶׁר תָּשׁוּבוּ עָלֵינוּ: 
 רש"י  ויהי כאשר באו היהודים. ועתה נאספו הצרים אשר נתקשרו יחד לבא להלחם בנו עם היהודים אשר היו בינותם בארצותם ואותם היהודים אשר נתחברו עמהם באו לפני החיל כדרך אנשי המלחמה לדבר אלינו ובענין הזה הערימו היהודים את האויבים ויהי כאשר באו היהודים היושבים אצלם וגו' : ויאמרו לנו עשר פעמים. התרו בנו אותם היהודים עד עשר פעמים להלחם באויבינו כי הם באים למלחמה וכך אמרו לנו מכל המקומות וגו' מכל אותן המקומות שתהיו נפוצים שם בבנין החומה אנה ואנה תהיו זהירים להיות נאספים יחד עד אשר תשובו עלינו ביחד להלחם בנו : (רש"י)
 מצודת דוד  היושבים אצלם. בערי הצרים והיו הם נכנעים להם : ויאמרו לנו. היהודים הם התרו וזרזו אותנו עשר פעמים וכה אמרו התקבצו מכל המקומות שאתם מפוזרים בהם אשר כולכם תשובו עלינו למלחמה (כי גם היהודים ההם בע''כ באו עם הצרים לארוב על הבונים אבל גילו מצפון הדבר לאנשי ירושלים להיות נשמרים מהם) : (מצודת דוד)
 רלב"ג  עשר פעמים. פעמים רבות : מכל המקומות אשר תשובו עלינו. ר''ל מכל המקומות אשר תשובו עלינו להתחבא שם לקום עלינו הודיעונו אלו היהודים. והנה אמר תשובו לנקבות נסתרות כמו שאמר ותקרבו לנקבות נסתרות אמר ותקרבו עצמות (יחזקאל ל''ז ז'). ואולם אמר תשובו כי כשהיו רואים במקום אחד שלא השיגו מבוקשם היו שבים למקום אחר וכן מקום אחר מקום וכאשר ידעתי המקום אשר אמרו להתחבא שם העמדתי מהמקומות התחתים והשפלים אשר אצל המקום ההוא אנשים בצחיחי הסלעים גבוהים מאד שיודיעו לנו בבוא צרינו והעמדתי העם מוכנים להלחם עליהם למשפחות עם כלי המלחמה. והנה העמידם למשפחות כי אנשי המשפחה כשיהיו יחד יתחזקו מאד כל אחד בעד אנשי משפחתו ויעזרו זה את זה עזר נפלא : (רלב"ג)
{ז}  וָאַעֲמִיד מִתַּחְתִּיּוֹת לַמָּקוֹם מֵאַחֲרֵי לַחוֹמָה (בצחחיים) בַּצְּחִיחִים וָאַעֲמִיד אֶת הָעָם לְמִשְׁפָּחוֹת עִם חַרְבֹתֵיהֶם רָמְחֵיהֶם וְקַשְּׁתֹתֵיהֶם: 
 רש"י  ואעמיד מתחתיות. לחומה, כאשר שמעתי דבריהם העמדתי מתחתיות לאותו מקום סביב לירושלים מאחורי לחומת העיר : בצחיחים. למשפחות. מן העם מגבורים שבהם עם כלי זיין שבהם להלחם באויבינו כאשר יבאו : ואעמיד מתחתיות וגו'. ואעמיד את העם וגו' מקרא זה דוגמת והיו המים אשר תקח מן היאור וגו' והיו לדם ביבשת (שמות ד') כי הנה אויביך ה' כי הנה אויביך יאבדו (תהלים צב) עורי עורי דבורה עורי עורי דברי שיר (שופטים ה') לא לנו ה' לא לנו (תהלים קט''ו) : (רש"י)
 מצודת דוד  מתחתיות למקום. מתחת מקום הבנין מאחורי החומה כלפי החוץ : בצחיחים. בגבה הסלעים : ואעמוד. יפרש אמריו לומר שהעמיד שם את העם כל המשפחה לעצמה עם חרבותיהם וכו' למען ישמרו את הבונים : (מצודת דוד)
 מצודת ציון  בצחיחים. בעליונות הסלעים מקום היובש שבו והוא מלשון צחה צמא (שם ה') וכן על צחיח סלע (יחזקאל כ''ד) : רמחיהם. חניתות : (מצודת ציון)
{ח}  וָאֵרֶא וָאָקוּם וָאֹמַר אֶל הַחֹרִים וְאֶל הַסְּגָנִים וְאֶל יֶתֶר הָעָם אַל תִּירְאוּ מִפְּנֵיהֶם אֶת אֲדֹנָי הַגָּדוֹל וְהַנּוֹרָא זְכֹרוּ וְהִלָּחֲמוּ עַל אֲחֵיכֶם בְּנֵיכֶם וּבְנֹתֵיכֶם נְשֵׁיכֶם וּבָתֵּיכֶם: (פ) 
 רש"י  וארא ואקום. וכאשר ראיתי האויבים באים קמתי לדבר אל החורים והסגנים לזרזם להלחם באויבינו : על אחיכם. בשביל אחיכם : (רש"י)
 מצודת דוד  וארא. ראיתי כי טוב לזרזם ולחזק לבבם וקמתי ואמרתי אל החורים וכו'. זכרו. לשאול מעמו עזרה : על אחיכם. בעבור אחיכם וכו' : (מצודת דוד)
 רלב"ג  החורים. השרים ומתאר אותם בלובן מצד שמחתם כמו שמתאר בעלי היגון בשחרות אמר למה קודר אתהלך (תהלים מ''ג ב') בל יתיצב לפני חשכים (משלי כ''ב כ''ט) : (רלב"ג)
{ט}  וַיְהִי כַּאֲשֶׁר שָׁמְעוּ אוֹיְבֵינוּ כִּי נוֹדַע לָנוּ וַיָּפֶר הָאֱלֹהִים אֶת עֲצָתָם (ונשוב) וַנָּשָׁב כֻּלָּנוּ אֶל הַחוֹמָה אִישׁ אֶל מְלַאכְתּוֹ: 
 רש"י  כי נודע לנו. הדבר אשר באו להלחם בנו : ונשב כלנו. חזרנו כלנו ממקום שנאספנו יחד לקראת האויבים כל אחד ואחד במלאכתו לבנין החומה : (רש"י)
 מצודת דוד  נודע לנו. אשר המה רוצים לבוא עלינו פתאום ונשמרים אנו מהם : ויפר וגו'. כי לא באו מעתה להלחם ולהשבית הבנין : ונשב. אחר אשר שמענו כי חדלו לבוא שבנו אל החומה לעשות המלאכה : (מצודת דוד)
 רלב"ג  ויפר האלהים את עצתם. ר''ל שמן אז לא חשבו להלחם בנו ולזה שבנו כלנו אל החומה אך היו נשמרים מהאויבים באופן שזכר אחר זה : (רלב"ג)
{י}  וַיְהִי מִן הַיּוֹם הַהוּא חֲצִי נְעָרַי עֹשִׂים בַּמְּלָאכָה וְחֶצְיָם מַחֲזִיקִים וְהָרְמָחִים הַמָּגִנִּים וְהַקְּשָׁתוֹת וְהַשִּׁרְיֹנִים וְהַשָּׂרִים אַחֲרֵי כָּל בֵּית יְהוּדָה: 
 רש"י  ויהי מן היום ההוא. ומאותו יום והלאה היו חצי הגבורים עושים בבנין החומה ושאר חצי הגבורים היו מזויינים בכלי זיינם לשמור אחיהם העושים במלאכה : והרמחים. וי''ו יתירה כמו וי''ו של ואיה וענה (ראשית לו) : והשרים. היו מחוברים אחרי כל שבט יהודה להיות זהירים במלחמה : (רש"י)
 מצודת דוד  מן היום ההוא. אשר שמענו שהיו הצרים חפצים לבוא עלינו למלחמה : מחזיקים. אוחזים בידם הרמחים וכו' : אחרי וגו'. היו הולכים תמיד אחרי העם להיות נכונים להלחם אם יבוא האויב : (מצודת דוד)
 מצודת ציון  והרמחים. הוי''ו יתירה : והשריונים. הוא כעין מלבוש עשוי מברזל ללבוש במלחמה להציל ממכת חרב וחנית : (מצודת ציון)
 רלב"ג  וחצים מחזיקים והרמחים. הוא''ו נוספת. והרצון בו וחצים מחזיקים הרמחים כמו שאמר אחר זה וחצים מחזיקים ברמחים : המגנים והקשתות והשריונים והשרים אחרי כל בית יהודה. ר''ל שכבר היו נושאים להם אחריהם המגנים והקשתות והשריונים והיו שם גם כן השרים מוכנים להלחם אם יצטרך : (רלב"ג)
{יא}  הַבּוֹנִים בַּחוֹמָה וְהַנֹּשְׂאִים בַּסֶּבֶל עֹמְשִׂים בְּאַחַת יָדוֹ עֹשֶׂה בַמְּלָאכָה וְאַחַת מַחֲזֶקֶת הַשָּׁלַח: 
 רש"י  הבונים בחומה וגו'. אותם שהיו בונין ואותן שהיו עומסים ונושאים המשאות ביד אחת היו עושים מלאכתן וביד אחת היו נושאים כלי זיין : השלח. כלי קרב כמו מעבור בשלח (איוב לג) וכן חברו מנחם : (רש"י)
 מצודת דוד  והנושאים בסבל. הנושאים במשא ולתוספת ביאור אמר שוב עומסים : מחזקת השלח. אוחזת החרב : (מצודת דוד)
 מצודת ציון  עומשים. כמו עומסים בסמ''ך והוא ענין טעינת משא כמו ויעמוס איש על חמורו (בראשית מ''ד) : השלח. החרב כמו ויעש שלח לרוב (דה''ב ל''ב) : (מצודת ציון)
 רלב"ג  והנושאים בסבל עומשים. ר''ל הנושאים המשאות שעומסים אותם בסבל על כתפיהם והנה הסבל הוא כמו כסת קטן ישימו עליו המשא : השלח. הוא החרב שיכו בו במלחמה אשפאד''ה בלע''ז : (רלב"ג)
{יב}  וְהַבּוֹנִים אִישׁ חַרְבּוֹ אֲסוּרִים עַל מָתְנָיו וּבוֹנִים וְהַתּוֹקֵעַ בַּשּׁוֹפָר אֶצְלִי: 
 רש"י  והבונים. כיצד הם בונים שהיו כולם חגורים איש חרבו על מתניו ובונים : אצלי. הוא היה תדיר אצלי : (רש"י)
 מצודת דוד  איש. כל איש היה חרבו קשור על מתניו כשהוא בונה : והתוקע. היודע לתקוע בשופר עמד אצלי : (מצודת דוד)
 מצודת ציון  אסורים. קשורים : (מצודת ציון)
 רלב"ג  והתוקע בשופר אצלי. לתקוע בשופר לקבץ העם אליו כשיצטרך : (רלב"ג)
{יג}  וָאֹמַר אֶל הַחֹרִים וְאֶל הַסְּגָנִים וְאֶל יֶתֶר הָעָם הַמְּלָאכָה הַרְבֵּה וּרְחָבָה וַאֲנַחְנוּ נִפְרָדִים עַל הַחוֹמָה רְחוֹקִים אִישׁ מֵאָחִיו: 
 רש"י  הרבה. היא גדולה : (רש"י)
 מצודת דוד  הרבה ורחבה. ר''ל במקומות מרובות : רחוקים וגו'. ואין האחד רואה את אחיו ואף קולו לא ישמע : (מצודת דוד)
 מצודת ציון  נפרדים. פזורים : (מצודת ציון)
{יד}  בִּמְקוֹם אֲשֶׁר תִּשְׁמְעוּ אֶת קוֹל הַשּׁוֹפָר שָׁמָּה תִּקָּבְצוּ אֵלֵינוּ אֱלֹהֵינוּ יִלָּחֶם לָנוּ: 
 רש"י  ילחם לנו. ילחם בעדינו : (רש"י)
 מצודת דוד  שמה תקבצו. ונהיה אגודה אחת להלחם מול האויב הבא : לנו. בעבורינו : (מצודת דוד)
{טו}  וַאֲנַחְנוּ עֹשִׂים בַּמְּלָאכָה וְחֶצְיָם מַחֲזִיקִים בָּרְמָחִים מֵעֲלוֹת הַשַּׁחַר עַד צֵאת הַכּוֹכָבִים: 
 מצודת דוד  ואנחנו. חוזר לספור דבריו ואמר שלא עזבנו המלאכה : וחצים. חצי העם או חצי נעריו : מחזיקים. היו אוחזים ברמחים לשמור את הבונים : (מצודת דוד)
 מצודת ציון  השחר. הוא האור הנוצץ בפאת המזרח טרם יגלה השמש : (מצודת ציון)
 רלב"ג  מעלות השחר עד צאת הכוכבים. הנה מרב שקדם על המלאכה היו עושים במלאכה מעלות השחר עד צאת הכוכבים והנה זכר אחר זה שכל זה הזמן יקרא יום אמר והיו לנו הלילה משמר והיום מלאכה. והיה זה כן כי המיוחדת שבסגולות השמש היא שהוא הכוכב אשר אורו יזהיר שאר הכוכבים ובהיות הענין כן והיה מבואר שהשמש הוא סבת היום הוא מבואר שכל מה שיחזק אורו להסתיר הכוכבים ראוי שיקרא יום ואולם בעלית השחר יקרא יום אף על פי שהכוכבים נראים לפי שהאור ההוא עם שהוא מהשמש הנה הוא הולך וחזק ועוד שהאדם נעתק אז מהחשך אל האור וימשול מפני זה לראות המוחשים יותר ממה שימשול על זה בתחלת הלילה כשיהיה עדיין קצת אור השמש בפאת מערב וזה מבואר מאד. והנה צאת הכוכבים יקרא כשיראו שלשה כוכבים כי מה שבארנו בשרשים הכוללים שהקדמנו לבאור התורה ומזה המקום למדנו שכל זה הזמן אפשר שיקרא יום אלא שהיום יאמר בעצמות וראשונה על זמן עמידת השמש על הארץ : (רלב"ג)
{טז}  גַּם בָּעֵת הַהִיא אָמַרְתִּי לָעָם אִישׁ וְנַעֲרוֹ יָלִינוּ בְּתוֹךְ יְרוּשָׁלִָם וְהָיוּ לָנוּ הַלַּיְלָה מִשְׁמָר וְהַיּוֹם מְלָאכָה: 
 רש"י  איש ונערו. כל אחד ואחד מן הבונים ובחור אחד עמו : ילינו בתוך ירושלים. והלילה היה להם למשמר והיום עושים מלאכה נמצא שלא היו ישנים כלום : (רש"י)
 מצודת דוד  בעת ההיא. עד לא כלו בנין החומה : לעם. המה אשר מערי יהודה : בתוך ירושלים. לשמור מן האויב כי פן יבוא : משמור. עוסקים בשמירה : מלאכה. עוסקים במלאכה : (מצודת דוד)
 רלב"ג  והיו לנו הלילה משמר והיום מלאכה. ר''ל כי בלילה היו לנו משמר לשמר מהאויבים והיום היו עושים מלאכת החומה : (רלב"ג)
{יז}  וְאֵין אֲנִי וְאַחַי וּנְעָרַי וְאַנְשֵׁי הַמִּשְׁמָר אֲשֶׁר אַחֲרַי אֵין אֲנַחְנוּ פֹשְׁטִים בְּגָדֵינוּ אִישׁ שִׁלְחוֹ הַמָּיִם: (פ) 
 רש"י  אין אנחנו פושטים בגדינו. תמיד היינו זריזים במשמר : איש שלחו המים. מיסב על אין שלמעלה כמו (שמואל א' ב') יצא עתק מפיכם אין איש ממנו פושט בגדיו לשכב או לרחוץ אותם במים וכפל לשון הוא על אין אנחנו פושטים : שלחו. הפשט כמו (ויקרא ו') ופשט את בגדיו דמתורגם ושלח : (רש"י)
 מצודת דוד  ואחי. חברי : אשר אחרי. הנמשכים אחרי ונשמעים אלי : פושטים בגדינו. לשכב מבלי לבוש וכ''ז מפחד האויב : איש שלחו המים. ר''ל זולתי האיש אשר המים הפשיטו כלומר הצריך לטהר עצמו בטבילה הוא לבדו פשט את בגדיו והרי הוא כאלו המים הפשיטו : (מצודת דוד)
 מצודת ציון  שלחו. ענין הפשט כי ופשט את בגדיו (ויקרא ו) ת''א ושלח : (מצודת ציון)
 רלב"ג  איש שלחו המים. ר''ל שלחו הפשט בגדיו. והרצון בזה שהפשט בגדי איש ואיש ממנו הוא אל המים אם לעבור המים או לנקות הבגדים מהזיעה. או ירצה בזה שאפילו בעברנו המים יהיה כל איש ממנו עם שלחו ר''ל עם חרבו : (רלב"ג)
נחמיה פרק-ה
{א}  וַתְּהִי צַעֲקַת הָעָם וּנְשֵׁיהֶם גְּדוֹלָה אֶל אֲחֵיהֶם הַיְּהוּדִים: 
 רש"י  ותהי צעקת העם ונשיהם גדולה. דלת העם העניים היו צועקים מאד : אל אחיהם היהודים. בשביל אחיהם היהודים העשירים : (רש"י)
 מצודת דוד  צעקת העם. מדלת העם : אל אחיהם. על אחיהם העשירים : (מצודת דוד)
{ב}  וְיֵשׁ אֲשֶׁר אֹמְרִים בָּנֵינוּ וּבְנֹתֵינוּ אֲנַחְנוּ רַבִּים וְנִקְחָה דָגָן וְנֹאכְלָה וְנִחְיֶה: 
 רש"י  ויש אשר אומרים. נותן טעם לדבריו למה היו צועקים יש מהם מדלת העם שהיו אומרים אנחנו רבים עם בנינו ובנותינו ונקחה דגן ועתה יש לנו למכור בנינו ובנותינו ליקח מהם דגן למען נחיה כך היו צועקים על היהודים העשירים שלא היו רוצים לפרנסם : (רש"י)
 מצודת דוד  ויש וגו'. ויש מהם ר''ל קצתם אמרו הנה בנינו ובנותינו ואנחנו עצמינו הלא רבים המה וצרכינו א''כ מרובים : ונקחה. ובע''כ נקח דגן מן השוק לאכול להחיות נפשינו כי אין לנו שדה תבואה וכאומרים המה אפס כסף והעשירים קופצים יד : (מצודת דוד)
 רלב"ג  בנינו ובנותינו אנחנו רבים. ר''ל אנחנו מגדלים וזנים אותם. כטעם ותרבי ותגדלי (יחזקאל ט''ז ז') ולזה נצטרך לדגן יותר כדי שיספיק לנו ולהם. או יהיה הרצון בזה אנחנו רבים עם בנינו ובנותינו : (רלב"ג)
{ג}  וְיֵשׁ אֲשֶׁר אֹמְרִים שְׂדֹתֵינוּ וּכְרָמֵינוּ וּבָתֵּינוּ אֲנַחְנוּ עֹרְבִים וְנִקְחָה דָגָן בָּרָעָב: 
 רש"י  ויש אשר אומרים שדותינו וגו'. ויש מהם בעניים שהיו מתאוננים ואומרים שדות וכרמים ובתים נתן לאחרים בערבון ומשכון ליקח דגן למזונותינו : ברעב. אחרי שאין מוותרים לנו העשירים מנכסיהם לפרנסתינו : (רש"י)
 מצודת דוד  אנחנו עורבים. נתונים הן במשכון בעבור הכסף שלוינו ובו נקחה דגן בעת הרעב שאין די בתבואת השדה לכלכל אותנו ברעב וכאומרים מה נעשה מעתה אם אין העשירים מעניקים לנו כלום : (מצודת דוד)
 מצודת ציון  עורבים. ענין משכון כמו מה הערבון (בראשית לח) : (מצודת ציון)
 רלב"ג  עורבים. ר''ל אנחנו מוכנים לתת לערבות. בעד פרעון הדגן שלא נמות ברעב כל קרקעותינו : (רלב"ג)
{ד}  וְיֵשׁ אֲשֶׁר אֹמְרִים לָוִינוּ כֶסֶף לְמִדַּת הַמֶּלֶךְ שְׂדֹתֵינוּ וּכְרָמֵינוּ: 
 רש"י  ויש אשר אומרים לוינו כסף. ויש מהם אשר אומרים כבר לוינו כסף מאחרים על שדותינו וכרמינו לפרוע מס המלך ומעכשיו אין לנו כלום לצורך פרנסתינו : למדת המלך. למס המלך כמו (עזרא ד') מנדה בלו והלך : (רש"י)
 מצודת דוד  למדת. לתת מס המלך לוינו כסף על שדותינו וכרמינו וכאומרים ומה נאכל מעתה אם אין שדה וכרם : (מצודת דוד)
 מצודת ציון  למדת. כמו למנדת והוא מין מס כמו מנדה בלו והלך (עזרא ד') ונפלה הנו''ן : (מצודת ציון)
 רלב"ג  למדת המלך. ר''ל לפרוע מנת המלך והוא קרוי מנדא בלשון ארמית. והרצון בזה לוינו כסף מהיהודי' לפרוע מנת המלך ובעבור זה גם כן משכננו שדותינו וכרמינו : (רלב"ג)
{ה}  וְעַתָּה כִּבְשַׂר אַחֵינוּ בְּשָׂרֵנוּ כִּבְנֵיהֶם בָּנֵינוּ וְהִנֵּה אֲנַחְנוּ כֹבְשִׁים אֶת בָּנֵינוּ וְאֶת בְּנֹתֵינוּ לַעֲבָדִים וְיֵשׁ מִבְּנֹתֵינוּ נִכְבָּשׁוֹת וְאֵין לְאֵל יָדֵנוּ וּשְׂדֹתֵינוּ וּכְרָמֵינוּ לַאֲחֵרִים: 
 רש"י  ועתה כבשר אחינו בשרינו. ועכשיו אנו חשובים ומיוחסים כאחינו שהם עשירים : כבניהם בנינו. כבניהם שהם חשובים ומיוחסים כמו כן מיוחסים בנינו : והנה אנחנו כובשים. ועתה יש לנו להיות כובשים ונותנים בנינו ובנותינו לאחרים על עסק מזונותינו : ויש מבנותינו נכבשות. וכבר יש קצת מבנותינו שהן נכבשות לאחרים לעבדות : ואין לאל ידינו. ואין כח בידינו לפדותם : ושדותינו וכרמינו לאחרים. אף שדות וכרמים מסרנו ביד אחרים לפרנסתינו ומה נאכל מעתה כי אין לנו במה להתפרנס : (רש"י)
 מצודת דוד  כבשר אחינו וכו'. ר''ל הלא אנחנו טובים ומיוחסים כמו העשירים : והנה אנחנו כובשים. ובע''כ נקח בנינו בחזקה למכרם לעבדים בעבור חסרון הלחם : נכבשות. כבר הנה נכבשות ביד המלוים בעבור חוב ממון ואין בנו כח להוציאן מידם והתרעמו לומר הלא טובים אנחנו כמו העשירים ומדוע נעבוד אותם הלא מהראוי שיכלכלו אותנו בצדקה : לאחרים. כבר המה נתונים לאחרים בעבור חוב ממון : (מצודת דוד)
 מצודת ציון  כובשים. ענין התפישה בחזקה כמו ויכבשום לעבדים (ירמיה לד) : לאל. ענין כח ואומץ כמו יש לאל ידי (בראשית ל''א) : (מצודת ציון)
 רלב"ג  והנה אנחנו כובשים את בנינו וגו'. ר''ל שאנחנו מוכרחים לכבוש בנינו ובנותינו לעבדים למכרם בעבור פרעון המלוה : (רלב"ג)
{ו}  וַיִּחַר לִי מְאֹד כַּאֲשֶׁר שָׁמַעְתִּי אֶת זַעֲקָתָם וְאֵת הַדְּבָרִים הָאֵלֶּה: {ז}  וַיִּמָּלֵךְ לִבִּי עָלַי וָאָרִיבָה אֶת הַחֹרִים וְאֶת הַסְּגָנִים וָאֹמְרָה לָהֶם מַשָּׁא אִישׁ בְּאָחִיו אַתֶּם נֹשִׁאים וָאֶתֵּן עֲלֵיהֶם קְהִלָּה גְדוֹלָה: 
 רש"י  וימלך. ויועץ לבי בעצמי : ואריבה. נתוכחתי עם החורים והסגנים שהם העשירים : משא איש באחיו אתם. נושים. מדוע אתם כך עושים היה לכם לפרנס העניים הללו ואתם מלוים להם ממון לכבוש בניהם ובנותיהם ושדותיהם וכרמיהם ובתיהם : ואתן עליהם קהלה גדולה. הקהלתי ואספתי עליהם קהילה גדולה לצעוק עליהם כדי לביישם : (רש"י)
 מצודת דוד  וימלך. לבי יעץ אותי להתחזק בדבר ועשיתי מריבה עם השרים : משא וגו'. ר''ל וכי מהראוי לתת לאחיו העני בהלואה הלא בצדקה ראוי להנתן : ואתן. ר''ל נתתי עליהם קול גדול בעבור יהיה אסיפה גדולה מאשר יבואו לקול הצעקה למען יבושו מרבית העם : (מצודת דוד)
 מצודת ציון  וימלך. ענין עצה כמו מלכי ישפר עליך (דניאל ד) : משא. חוב והלואה כמו משאת מאומה (דברים כ''ד) : קהלה. אסיפה והקהל : (מצודת ציון)
 רלב"ג  משא איש באחיו אתם נושים וגו'. ר''ל האם אתם מלוים איש באחיו שימכר לו לעבד בעבור המלוה : ואתן עליהם קהלה גדולה. ר''ל קבצתי עליהם קהל גדול ישמעו הדברים כדי לביישם : (רלב"ג)
{ח}  וָאֹמְרָה לָהֶם אֲנַחְנוּ קָנִינוּ אֶת אַחֵינוּ הַיְּהוּדִים הַנִּמְכָּרִים לַגּוֹיִם כְּדֵי בָנוּ וְגַם אַתֶּם תִּמְכְּרוּ אֶת אֲחֵיכֶם וְנִמְכְּרוּ לָנוּ וַיַּחֲרִישׁוּ וְלֹא מָצְאוּ דָּבָר: (ס) 
 רש"י  ואמרה להם. וכן אמרתי להם אנחנו קנינו כבר את אחינו היהודים אשר בשביה מיד העכו''ם שהיו נמכרים להם : כדי בנו. באותו די ממון שבידינו : וגם אתם. ואף אתם תמכרו לעכו''ם את אחיכם הנכבשים תחת ידיכם לעבדים : ונמכרו לנו. והמעשה יבא לידי כך שיהיו מכורים לנו מיד העכו''ם (אם כן למה תמכרו אותם כיון שמוכרחים אנחנו לפדותם כן הוא בס''א) : ויחרישו. שתקו ונתביישו ולא ידעו מה להשיב : (רש"י)
 מצודת דוד  אנחנו קנינו. הלא מאז קנינו מיד העובדי כוכבים את היהודים הנמכרים להם מן השבי : כדי בנו. כל אחד קנה כפי די אשר מצאה ידו לפי העושר : וגם אתם. אמר להם בלעג לעצבון רוח גם אתם עשו כזאת ומכרו אותם לעובדי כוכבים כמו השבאים. ונמכרו. ומן העובדי כוכבים יהיו נמכרים לנו כי נפדה אותם מידם כאשר עשינו מאז אבל אין מקום לפדות מיד איש אחיו : ולא מצאו דבר. לא מצאו מה להשיב : (מצודת דוד)
 מצודת ציון  כדי. מלשון די הפסוק : ויחרישו. ושתקו : (מצודת ציון)
 רלב"ג  ואמרה להם אנחנו קנינו וגו'. ר''ל אנחנו קנינו אחינו הנמכרים לגוים בכל כחנו כאשר השיגה ידינו להוציאם מהעבדותו גם אתם תוסיפו למכרם לגוים כדי שנצטרך לשוב לקנותם. האם זה דבר ראוי הלא על הראשונים נצטערנו ואתם באים להוסיף עליהם ושתקו ולא מצאו דבר שיוכלו לענות אותו על זה : (רלב"ג)
{ט}  (ויאמר) וָאוֹמַר לֹא טוֹב הַדָּבָר אֲשֶׁר אַתֶּם עֹשִׂים הֲלוֹא בְּיִרְאַת אֱלֹהֵינוּ תֵּלֵכוּ מֵחֶרְפַּת הַגּוֹיִם אוֹיְבֵינוּ: 
 רש"י  לא טוב הדבר. רע הדבר בפני הקב''ה : מחרפת. מפני חרפות העכו''ם שהם אויבינו : (רש"י)
 מצודת דוד  ביראת אלהינו. אם תחזקו ביראת אלהינו תלכו להלן מחרפת העובדי כוכבים כי לא תשמעו עוד מהם חרפה או שאמר להם בדרך מליצה לכו ביראת ה' מחמת חרפת העובדי כוכבים שלא יחרפו אתכם בזה וכאדם המוכיח ואומר אם לא תעשה לשמה עשה לפני הבריות : (מצודת דוד)
 רלב"ג  ויאמד להם נחמיה לא טוב הדבר אשר אתם עושים הלא ביראת אלהינו אם תהיה על פניכם תלנו ותסורו מחרפת הגוים אויבינו שהם מושלים בנו. והרצון בזה אם תשלחו אלו העבדים ותקראו להם דרור וגם ה' יתברך יקרא לכם דרור מעבדות הגוים וחרפותיהם כמו שאמר ירמיה (ל''ד) : (רלב"ג)
{י}  וְגַם אֲנִי אַחַי וּנְעָרַי נֹשִׁים בָּהֶם כֶּסֶף וְדָגָן נַעַזְבָה נָּא אֶת הַמַּשָּׁא הַזֶּה: 
 רש"י  וגם אני אחי ונערי. אף אני וחבירי נושים בהם ממון ואנחנו נעזוב ונמחול להם כל ההלואות הללו : נושים. כמו (מלכים ב' ד') והנושה בא לקחת : (רש"י)
 מצודת דוד  נושים בהם. מלוים בהם : נעזבה נא. כמוני כמוכם נעזב עתה את ההלואה הזה ונמחל להם : (מצודת דוד)
{יא}  הָשִׁיבוּ נָא לָהֶם כְּהַיּוֹם שְׂדֹתֵיהֶם כַּרְמֵיהֶם זֵיתֵיהֶם וּבָתֵּיהֶם וּמְאַת הַכֶּסֶף וְהַדָּגָן הַתִּירוֹשׁ וְהַיִּצְהָר אֲשֶׁר אַתֶּם נֹשִׁים בָּהֶם: 
 רש"י  השיבו נא. ואף אתם תעשו כמוני למחול להם כל חובותיהם : ומאת הכסף. ורוב הכסף שהם חייבים לכם עם הדגן ותירוש וגו' : (רש"י)
 מצודת דוד  כהיום. כעת הזאת השיבו להם השדות וכו' : ומאת הכסף. אחז מנין מרובה לומר אף אם החוב הוא מאת כסף והוא מקרא קצר וכאילו אמר עזבו ומחלו מאת הכסף וכו' : (מצודת דוד)
 מצודת ציון  ומאת הכסף. שקלי הכסף : התירוש. יין : היצהר. שמן : (מצודת ציון)
 רלב"ג  ומאת הכסף. ידמה שלא אמר ומאת הכסף כי אם על צד המשל כי כזה ירצה שיעזבו המשא אם היה יותר ממאה כסף או פחות : (רלב"ג)
{יב}  וַיֹּאמְרוּ נָשִׁיב וּמֵהֶם לֹא נְבַקֵּשׁ כֵּן נַעֲשֶׂה כַּאֲשֶׁר אַתָּה אוֹמֵר וָאֶקְרָא אֶת הַכֹּהֲנִים וָאַשְׁבִּיעֵם לַעֲשׂוֹת כַּדָּבָר הַזֶּה:
 רש"י  ויאמרו נשיב. והם אמרו להשיב ולמחול הכל : לעשות כדבר הזה. שיהו מוחלים גם הם : (רש"י)
 מצודת דוד  נשיב. את השדות וגו' : ומהם לא נבקש. שישלמו את החוב : כן נעשה וכו'. הוא כפל ענין ולחזק : ואשביעם. ע''י הכהנים : (מצודת דוד)
{יג}  גַּם חָצְנִי נָעַרְתִּי וָאֹמְרָה כָּכָה יְנַעֵר הָאֱלֹהִים אֶת כָּל הָאִישׁ אֲשֶׁר לֹא יָקִים אֶת הַדָּבָר הַזֶּה מִבֵּיתוֹ וּמִיגִיעוֹ וְכָכָה יִהְיֶה נָעוּר וָרֵק וַיֹּאמְרוּ כָל הַקָּהָל אָמֵן וַיְהַלְלוּ אֶת יְהוָה וַיַּעַשׂ הָעָם כַּדָּבָר הַזֶּה: 
 רש"י  גם חצני נערתי. אף אני בגדי נערתי חצני כמו (ישעיה מט) והביאו בניך בחוצן : נערתי. אישקוליי''ר בלע''ז כמו התנערי מעפר (שם) : ככה ינער. ככה ינער הקב''ה מן העולם ומנכסיהם כל אותם שלא יהיו מוחלין חובותיהם : נעור ורק. בלא נכסים : (רש"י)
 מצודת דוד  גם חצני נערתי. מנער הייתי כנף בגדי ואמרתי אז כמו שנערתי כנף בגדי והרי הוא נעור וריק מן האבק שהיה בו כמו כן ינער וכו' : מביתו. מאנשי ביתו. ומיגיעו. העושר הבא ע''י יגיעה : וככה יהיה. ר''ל כן ישאר עד עולם מנוער ומתרוקן : ויהללו וגו'. על שנתן בלבם לעשות כזאת : כדבר הזה. החזירו השדות וכו' ועזבו את החובות : (מצודת דוד)
 מצודת ציון  חצני. כן יקרא כנף הבגד וכן והביאו בניך בחוצן (ישעיה מ''ט) : נערתי. עניינו תנועת דבר מה בחזקה להפיל ממנו מה שעליו כמו התנערי מעפר (שם נ''ב) : (מצודת ציון)
 רלב"ג  גם חצני נערתי. ר''ל בגדי חצני והם הבגדים שעל הזרוע נערתי להוריד מהם האבק והעפר שבהם ולא ישאר מהם בהם דבר : ככה ינער האלהים וגו'. זאת הקללה היא על צד המשל שלא ישאר לאיש ההוא דבר מבני ביתו ומעמלו וקניניו וככה יהיה משולל וריק מהם : (רלב"ג)
{יד}  גַּם מִיּוֹם אֲשֶׁר צִוָּה אֹתִי לִהְיוֹת פֶּחָם בְּאֶרֶץ יְהוּדָה מִשְּׁנַת עֶשְׂרִים וְעַד שְׁנַת שְׁלֹשִׁים וּשְׁתַּיִם לְאַרְתַּחְשַׁסְתְּא הַמֶּלֶךְ שָׁנִים שְׁתֵּים עֶשְׂרֵה אֲנִי וְאַחַי לֶחֶם הַפֶּחָה לֹא אָכַלְתִּי: 
 רש"י  אשר צוה אותי. המלך : פחם. כמו פחה שלטן דוגמת רוקם שהוא כמו רקה : משנת עשרים. למלך דריוש כי אז עלה מבבל שנאמר (לעיל ב) ויהי בחדש ניסן שנת עשרים וגו' : שנים שתים עשרה. שהם שתים עשרה שנה : אני ואחי. אני וחברי אשר באו עמי : לחם הפחה לא אכלתי. לחם שהוא ראוי למאכל הפחה שהעם נותנין אותו אל הפחה מן המס : (רש"י)
 מצודת דוד  גם מיום. ר''ל גם הטובה הזאת עשיתי עם ישראל כי מעת אשר צוה המלך אותי להיות מושל להם בארץ יהודה והיא משנת וכו' כל אותן השנים אני וחברי הנשמעים לי לא אכלנו מאכל המוטל להאכיל את הפחה מדמי העם : (מצודת דוד)
 מצודת ציון  פחם. פחה שלהם : (מצודת ציון)
 רלב"ג  פחם. הוא כמו פחה : לחם הפחה לא אכלתי. ר''ל שלא לקחתי מהעם הלחם שהיה ראוי לפחה לקחת מהם : (רלב"ג)
{טו}  וְהַפַּחוֹת הָרִאשֹׁנִים אֲשֶׁר לְפָנַי הִכְבִּידוּ עַל הָעָם וַיִּקְחוּ מֵהֶם בְּלֶחֶם וָיַיִן אַחַר כֶּסֶף שְׁקָלִים אַרְבָּעִים גַּם נַעֲרֵיהֶם שָׁלְטוּ עַל הָעָם וַאֲנִי לֹא עָשִׂיתִי כֵן מִפְּנֵי יִרְאַת אֱלֹהִים: 
 רש"י  הכבידו על העם. הכבידו מס על העם : ויקחו. והיו לוקחים מהם בשביל המס לחם ויין אחר נתינת ארבעים שקלים של כסף וכך היו רגילים בכל שנה : גם נעריהם. של פחות : (רש"י)
 מצודת דוד  והפחות. אבל הפחות הראשונים וכו' הם הכבידו עול על העם : ויקחו מהם. לקחו מהם כסף בעבור צורך לחם ויין די ספוקם מלבד ארבעים שקלי כסף בכל שנה. נעריהם. של הפחות הראשונים : (מצודת דוד)
 מצודת ציון  אחר. הוא כענין מלבד ר''ל לבד לקיחת מ' שקלים לקחו עוד בלחם ויין : שלטו. משלו : (מצודת ציון)
 רלב"ג  ויקחו מהם בלחם ויין אחר כסף וגו'. ר''ל אחר שלקחו מהם כסף שקלים ארבעים לשנה או לחדש או לשבוע והוא היותר נראה היו לוקחים עוד בעבור לחם ויין שיספיק להוצאתם. גם נעריהם של פחות הראשונים שלטו על העם להכביד עוד עולם : (רלב"ג)
{טז}  וְגַם בִּמְלֶאכֶת הַחוֹמָה הַזֹּאת הֶחֱזַקְתִּי וְשָׂדֶה לֹא קָנִינוּ וְכָל נְעָרַי קְבוּצִים שָׁם עַל הַמְּלָאכָה: 
 רש"י  החומה. חומת העיר : החזקתי. התעסקתי לעסוק בה תדיר : ושדה לא קנינו. ובשדות של היהודים שהיו בונים החומה לא קנינו אני ובני סייעתי על עסק דוחקם שהיו עוסקין בבנין החומה אבל הייתי נותן להם ממון כדי לבנות הבנין : על המלאכה. לבנות תדיר : (רש"י)
 מצודת דוד  וגם. אף הטובה הזאת עשיתי כי אחזתי במלאכת החומה ר''ל מזרז הייתי את הבונים לבל ירפו ידיהם מן המלאכה : ושדי וגו'. ר''ל ועם כי בעבור התמדת המלאכה לא עסקו במלאכתן להמציא לעצמם די ספוקם עכ''ז לא קנינו מהם שדה לכלכלם בדמי מחיר השדה כ''א בנדבת הלב הייתי מפרנסם : על המלאכה. לעשות במלאכה גם המה : (מצודת דוד)
 רלב"ג  וגם במלאכת החומה הזאת החזקתי. לתשלימה בכל עז והתעסקתי בענינה : ושדה לא קנינו. יצא ממנו לחם חקי כדי שלא נצטרך לטרוח בעבודת השדה : וכל נערי קבוצים שם על המלאכה. להחזיק בה : (רלב"ג)
{יז}  וְהַיְּהוּדִים וְהַסְּגָנִים מֵאָה וַחֲמִשִּׁים אִישׁ וְהַבָּאִים אֵלֵינוּ מִן הַגּוֹיִם אֲשֶׁר סְבִיבֹתֵינוּ עַל שֻׁלְחָנִי: 
 רש"י  מאה וחמשים איש. היו אוכלים על שולחני לבד הגרים הבאים אלינו מן העכו''ם שאף הם היו אוכלים על שלחני : (רש"י)
 מצודת דוד  והיהודים. ר''ל מיתר העם שהיו המה עם הסגנים במספר ק''ן איש : והבאים וגו'. הם הגרים אשר באו להתגייר כל אלה היו אוכלים על שולחני : (מצודת דוד)
 רלב"ג  והיהודים והסגנים וגו'. ר''ל כי על שלחני היו אוכלים תמיד מאה וחמשים איש מהיהודים הסגנים והשרים ועוד היו על שלחני כל הבאים אלינו מן הגוים אשר סביבותינו. והנה ההוצאה שהייתי עושם בזה היא גדולה כי בכל יום היה מתוקן למאכלנו שור אחד ושש צאן ברורות ונבחרות ועופות נתקנו לי : ובין עשרת ימים. היה מתמלא אוצר היין לשים בכל כליו יין לרבוי שתיית היין. ועם כל זה לא רציתי לקחת מהעם הלחם הראוי לתת לפחה : (רלב"ג)
{יח}  וַאֲשֶׁר הָיָה נַעֲשֶׂה לְיוֹם אֶחָד שׁוֹר אֶחָד צֹאן שֵׁשׁ בְּרֻרוֹת וְצִפֳּרִים נַעֲשׂוּ לִי וּבֵין עֲשֶׂרֶת יָמִים בְּכָל יַיִן לְהַרְבֵּה וְעִם זֶה לֶחֶם הַפֶּחָה לֹא בִקַּשְׁתִּי כִּי כָבְדָה הָעֲבֹדָה עַל הָעָם הַזֶּה: 
 רש"י  ואשר היה נעשה. ובכל יום ויום היו אוכלים על שולחני שור אחד ושש צאן וצפרים הרבה : ברורות. פתרונו לפי עניינו שש צאן עשויות כענין שנאמר חמש צאן עשויות (שמואל א' כ''ה) : נעשו לי. לשון תקון כמו ובן הבקר אשר עשה (בראשית יח) : ובין עשרת ימים. ובכל יום ויום היו שותים יין הרבה כדי שיעור ספוק של עשרת ימים : ועם זה. ובשביל כל מעשה זה שהייתי מוציא הוצאות כל כך : לחם. של מס הראוי לפחה לא בקשתי ולא שאלתי מן העם שהרי כבדה וחזקה עבודת בנין החומה עליהם : (רש"י)
 מצודת דוד  ליום אחד. למאכל יום אחד : ברורות. נבחרות וטובות : וצפרים. מיני עופות : ובין עשרת ימים. ר''ל יום אחד מבין כל עשרת ימים הייתי משקה אותם בכל מיני יין להרבה מאד : ועם זה. אף שהיה צרכי מרובה עם כל זה לא בקשתי מן העם לחם הפחה : כי כבדה. עבודת מס המלך ובנין החומה היתה כבדה עליהם ולא יכלו לעסוק במלאכתם ולהשתכר די ספוקם ועוד לתת לי לחם הפחה : (מצודת דוד)
 מצודת ציון  נעשה. ענין תקון כמו וימהר לעשות אותו (בראשית י''ח) : ברורות. מל' ברירה ובחירה : (מצודת ציון)
{יט}  זָכְרָה לִּי אֱלֹהַי לְטוֹבָה כֹּל אֲשֶׁר עָשִׂיתִי עַל הָעָם הַזֶּה: (פ) 
 מצודת דוד  לטובה. לחשוב לי לטובה ולזכות : על העם הזה. בעבור טובת העם הזה : (מצודת דוד)
נחמיה פרק-ו
{א}  וַיְהִי כַאֲשֶׁר נִשְׁמַע לְסַנְבַלַּט וְטוֹבִיָּה וּלְגֶשֶׁם הָעַרְבִי וּלְיֶתֶר אֹיְבֵינוּ כִּי בָנִיתִי אֶת הַחוֹמָה וְלֹא נוֹתַר בָּהּ פָּרֶץ גַּם עַד הָעֵת הַהִיא דְּלָתוֹת לֹא הֶעֱמַדְתִּי בַשְּׁעָרִים: 
 רש"י  ולא נותר בה. בחומת העיר : דלתות לא העמדתי. שלא נעשו דלתות בשערי העיר : (רש"י)
 מצודת דוד  גם עד העת ההיא. ר''ל גם נשמע להם אשר עד העת ההיא עדיין לא העמדתי דלתות בשערים ואמר זה להסביר מה שנאמר למטה שאמר אליו שמעיה להסתיר עצמו בהיכל כי הצרים יבואו עליו לכן אמר כי שמעו שלא העמדתי הדלתות ויכולים המה לבוא בעיר : (מצודת דוד)
 מצודת ציון  פרץ. שבירה : (מצודת ציון)
{ב}  וַיִּשְׁלַח סַנְבַלַּט וְגֶשֶׁם אֵלַי לֵאמֹר לְכָה וְנִוָּעֲדָה יַחְדָּו בַּכְּפִירִים בְּבִקְעַת אוֹנוֹ וְהֵמָּה חֹשְׁבִים לַעֲשׂוֹת לִי רָעָה: 
 רש"י  בכפירים. שם מקום הוא : בבקעת אונו. כך שם הבקעה : והמה חושבים. הבנתי מהם שהיו חושבים עלי להרגני שם : (רש"י)
 מצודת דוד  ונועדה יחדו. נעשה ועד וקבוץ בכפירים והוא שם מקום העומדת בבקעת אונו. והמה חושבים. זהו מדברי נחמיה שאמר הנה השכלתי לדעת שהמה חושבים להרגני שמה : (מצודת דוד)
 מצודת ציון  ונועדה. מל' וועד ואסיפה כמו ויועדו כל המלכים (יהושע י''א) : (מצודת ציון)
 רלב"ג  ונועדה יחדו בכפרים בבקעת אונו. ר''ל באחד מהכפרים אשר בבקעת אונו וכן ויקבר בערי גלעד (שופטים י''ב ז') ר''ל באחת מערי גלעד : (רלב"ג)
{ג}  וָאֶשְׁלְחָה עֲלֵיהֶם מַלְאָכִים לֵאמֹר מְלָאכָה גְדוֹלָה אֲנִי עֹשֶׂה וְלֹא אוּכַל לָרֶדֶת לָמָּה תִשְׁבַּת הַמְּלָאכָה כַּאֲשֶׁר אַרְפֶּהָ וְיָרַדְתִּי אֲלֵיכֶם: 
 רש"י  מלאכה גדולה אני עושה. מבנייני (העיר ס''א) העפר : למה תשבת. למה תהיה המלאכה בטלה : כאשר ארפה. ידי מן הבניין : וירדתי אליכם. לדבר ולהועד אליכם : (רש"י)
 מצודת דוד  מלאכה גדולה. עסק גדול ודבר הכרחי : למה תשבת. למה אעשה כזאת שיתבטל המלאכה כאשר ארפה ידי ממנה וארד אליכם כי כאשר ארפה ידי ממנה תבוטל המלאכה מכל וכל : (מצודת דוד)
 מצודת ציון  תשבת. מלשון השבתה ובטול : ארפה. מלשון רפיון : (מצודת ציון)
{ד}  וַיִּשְׁלְחוּ אֵלַי כַּדָּבָר הַזֶּה אַרְבַּע פְּעָמִים וָאָשִׁיב אוֹתָם כַּדָּבָר הַזֶּה: (ס) 
 מצודת דוד  כדבר הזה. בלשון האמור למעלה לכה ונועדה וכו' : ואשיב אותם כדבר הזה. מלאכה גדולה וכו' : (מצודת דוד)
{ה}  וַיִּשְׁלַח אֵלַי סַנְבַלַּט כַּדָּבָר הַזֶּה פַּעַם חֲמִישִׁית אֶת נַעֲרוֹ וְאִגֶּרֶת פְּתוּחָה בְּיָדוֹ: 
 רש"י  את נערו. ע''י נערו : ואגרת פתוחה בידו. כתב אגרת שלח לי על ידו : (רש"י)
 מצודת דוד  את נערו. עם נערו : ואגרת. ומלבד הדבר הזה שלח עוד בידו אגרת פתוחה מבלי חותם וכאומר לא בסתר דברתי וכל הרוצה לקרות יבוא ויקרא : (מצודת דוד)
{ו}  כָּתוּב בָּהּ בַּגּוֹיִם נִשְׁמָע וְגַשְׁמוּ אֹמֵר אַתָּה וְהַיְּהוּדִים חֹשְׁבִים לִמְרוֹד עַל כֵּן אַתָּה בוֹנֶה הַחוֹמָה וְאַתָּה הוֶֹה לָהֶם לְמֶלֶךְ כַּדְּבָרִים הָאֵלֶּה: 
 רש"י  כתוב בה. באותה אגרת : בגוים נשמע. שנודע לכל העכו''ם שאתה וכל היהודים חושבים למרוד : וגשמו אומר. גשמו הוא גשם הערבי ופתרונו כאדם שאומר לחבירו כך הוא הדבר ופלוני אומר : כדברים האלה. מוסב על כתוב בה ומקרא מסורס הוא והרי הוא כאילו נאמר כתוב בה כדברים האלה בגוים נשמע וגו' : (רש"י)
 מצודת דוד  כתוב בה. ודבר זה כתוב בה : בגוים נשמע. בין העובדי כוכבים נשמע וגם גשמו אומר כזאת אשר אתם רוצים למרוד במלך וע''כ תבצר החומה להתחזק במבצר העיר ואתה להם למלך : כדברים האלה. ר''ל כדברים האלה נשמע בעובדי כוכבים וגם זה מדברי האגרת : (מצודת דוד)
 מצודת ציון  וגשמו. הוא גשם הערבי וכן יתר יתרו : הוה. הוא מלשון הויה : (מצודת ציון)
 רלב"ג  בגוים נשמע וגשמו אומר. ר''ל בגוים נשמע זה הענין וגשם המערבי מספר שכן הוא שבגוים נשמע זה הקול : (רלב"ג)
{ז}  וְגַם נְבִיאִים הֶעֱמַדְתָּ לִקְרֹא עָלֶיךָ בִירוּשָׁלִַם לֵאמֹר מֶלֶךְ בִּיהוּדָה וְעַתָּה יִשָּׁמַע לַמֶּלֶךְ כַּדְּבָרִים הָאֵלֶּה וְעַתָּה לְכָה וְנִוָּעֲצָה יַחְדָּו: (ס) 
 רש"י  וגם נביאים וגו'. עד ונועצה יחדיו היה כתוב באגרת : נביאים. בעלי לשון כמו בורא ניב שפתים (ישעיה ט') : לאמר. שאומרים יש מלך ביהודה : ועתה ישמע למלך. אחרי שנקראת מלך ישמע למלך כדברים האלה : (רש"י)
 מצודת דוד  וגם נביאים. ר''ל ועוד הוספת לפרסם הדבר כי העמדת בעלי לשון היודעים לסדר אמרים במיטב הדבור ושהם יקראו עליך בירושלים בפרסום רב לאמר אתה מלך ביהודה. ועתה ישמע למלך. ר''ל פן יהיה הדבר נשמע למלך ומרה תהיה באחרונה לזה לכה עתה ונועצה יחדיו מה לעשות איך להעלים הדבר : (מצודת דוד)
 מצודת ציון  נביאים. ענינו בעלי הדבור כמו ניב שפתים (ישעיה נ''ז) : (מצודת ציון)
 רלב"ג  ועתה לכה ונועצה יחדו. היה מראה לו שהוא אוהבו ולזה שלח לו שיקחו עצה בזה יחדו קודם שישמע למלך כדברים האלה ויעשה לו רעה : (רלב"ג)
{ח}  וָאֶשְׁלְחָה אֵלָיו לֵאמֹר לֹא נִהְיָה כַּדְּבָרִים הָאֵלֶּה אֲשֶׁר אַתָּה אוֹמֵר כִּי מִלִּבְּךָ אַתָּה בוֹדָאם: 
 רש"י  כי מלבך. הרי כי במקום אלא : בודם. קונטרבנטאל''ש בלע''ז כמו אשר בדה מלבו : (רש"י)
 מצודת דוד  לא נהיה. אין דבר זה נשמע בעובדי כוכבים רק אתה בעצמך ממציא הכזב הזה מלבך : (מצודת דוד)
 מצודת ציון  בודם. ענין המצאת הכזב וכן בדיך מתים יחרישו (איוב י''א) : (מצודת ציון)
 רלב"ג  כי מלבך אתה בודאם. ר''ל אתה מוציאם מלבך ומחדשם כי לא נשמע זה בגוים : (רלב"ג)
{ט}  כִּי כֻלָּם מְיָרְאִים אוֹתָנוּ לֵאמֹר יִרְפּוּ יְדֵיהֶם מִן הַמְּלָאכָה וְלֹא תֵעָשֶׂה וְעַתָּה חַזֵּק אֶת יָדָי: 
 רש"י  כי כולם. כי כל העכו''ם : מיראים אותנו. מתיראים ממנו וכך הם אומרים ירפו ידיהם וגו' : ועתה חזק את ידי. לסייעני בבנין החומה : (רש"י)
 מצודת דוד  כי כולם. שהרי לשעבר אתם כולכם הייתם מפחידים אותנו כי תאמרו בעבור הפחד ירפו ידיהם ממלאכת בנין החומה ולא תעשה עוד וא''כ לאויבים תחשבו ואיך א''כ תאמר עתה לחזק את ידי בעצה נכונה ואויב נהפך לאוהב אין זאת, או כאומר הנה העבר אין ועתה אשאל חזק את ידי בדברי נחומים ואל תוסיף להפחיד עוד : (מצודת דוד)
 מצודת ציון  כולם. ענינו כמו כולכם ודוגמתו ואולם כולם תשובו (שם י''ז) : (מצודת ציון)
 רלב"ג  ועתה חזק את ידי. אין אמרו חזק צווי אלא הוא מקור והרצון בו שהם מכונים להרפות ידינו מן המלאכה ועתה תתחזק ידי במה שדמו להרפותה באלו הכזבים : (רלב"ג)
{י}  וַאֲנִי בָאתִי בֵּית שְׁמַעְיָה בֶן דְּלָיָה בֶּן מְהֵיטַבְאֵל וְהוּא עָצוּר וַיֹּאמֶר נִוָּעֵד אֶל בֵּית הָאֱלֹהִים אֶל תּוֹךְ הַהֵיכָל וְנִסְגְּרָה דַּלְתוֹת הַהֵיכָל כִּי בָּאִים לְהָרְגֶךָ וְלַיְלָה בָּאִים לְהָרְגֶךָ: 
 רש"י  והוא עצור. שמצאו בביתו : ויאמר נועד. אותו שמעיה היה נביא שקר וקבל שוחד מן סנבלט וחביריו להפחיד את נחמיה כדי לבטל את המלאכה : כי באים להרגך. שהרי יבואו להרגך סנבלט וחביריו : ולילה באים. וע''כ הזהירו ליכנס בהיכל ולסגור הדלתות עליו שעדיין לא נעשו דלתות שערי העיר כמה שנאמר בתחילת הפרשה גם עד העת ההיא דלתות לא העמדתי בשערים : (רש"י)
 מצודת דוד  והוא עצור. היה מעוכב לשבת בבית : נועד. נעשה ועד להאסף אל בית אלהים : ונסגרה דלתות ההיכל. להתחזק בה מפני סנבלט ואנשיו כי עדיין לא העמידו הדלתות בשערי העיר כמ''ש למעלה ויוכל לבוא בה כל הרוצה : ולילה באים. לא תדע להיות נשמר מהם באישון לילה : (מצודת דוד)
 מצודת ציון  עצור. מעוכב וכן נעצרה נא אותך (שופטים י''ג) : (מצודת ציון)
 רלב"ג  והוא עצור. ידמה שהיה נסגר בחדרו ונמנע מלצאת חוץ כמנהג המתבודד להגיע אליו הנבואה : ויאמר נועד אל בית האלהים וגו'. הנה נתן לו זאת העצה על פי הנבואה לפי מה שאמר לו כדי שיאמין לדבריו להועד אל תוך ההיכל כדי שלא יהרגוהו בלילה ההוא : (רלב"ג)
{יא}  וָאֹמְרָה הַאִישׁ כָּמוֹנִי יִבְרָח וּמִי כָמוֹנִי אֲשֶׁר יָבוֹא אֶל הַהֵיכָל וָחָי לֹא אָבוֹא: 
 רש"י  האיש כמוני יברח. בתמיה אם איש כמוני יברח ליכנס בהיכל : לא אבוא. לא אכנס שם מפני פחד המיתה ולא אעבור על המצוה של הקב''ה שלא יבוא ויכנס זר בהיכלו : (רש"י)
 מצודת דוד  האיש כמוני יברח. וכי איש כמוני יברח מן האויב הלא לכלימה תחשב וכאומר הנה גם זרועי משלה לי להלחם עמו : ומי כמוני. ועוד מי הוא הזר כמוני אשר יבוא אל ההיכל וישאר חי כי הלא מות יומת וכמ''ש והזר הקרב יומת (במדבר ג) : לא אבוא. לכן לא אבוא אל ההיכל : (מצודת דוד)
 רלב"ג  ומי כמוני אשר יבא אל ההיכל וחי. אמנם אמר זה לפי שיש שם עונש מיתה למי שיכנס שם שלא לצורך עבודה באמרו (יקרא ט''ז ב') ואל יבא בכל עת אל הקדש וגו' : (רלב"ג)
{יב}  וָאַכִּירָה וְהִנֵּה לֹא אֱלֹהִים שְׁלָחוֹ כִּי הַנְּבוּאָה דִּבֶּר עָלַי וְטוֹבִיָּה וְסַנְבַלַּט שְׂכָרוֹ: 
 רש"י  ואכירה. הכרתי בדבריו שלא שלחו הקב''ה בדבר זה שאעבור עבירה מפני פחד המיתה : כי הנבואה דבר עלי. שהרי הוא דבר הדברים הללו עלי בשם נבואה : שכרו. כל א' וא' מהם שכרו ונתנו לו שכר להפחידני ולבטל בבנין החומה : (רש"י)
 מצודת דוד  ואכירה. הכרתי בו שלא שלחו ה' ר''ל אין עצתו באמונה כמצות ה' אבל הכוונה להכשילני בעבירה : כי הנבואה. כי אמר אשר הנבואה דבר עלי ללכת אל ההיכל והנה הרבה ריוח והצלה לפניו ומדוע א''כ יצוה לעבור מצותו כי אם אמרו מדעתו היה מקום לומר מפני פיקוח נפש הותר הדבר אבל ה' לא יצוה כזאת ובזה הכרתי שאין עצתו אמונה רק טוביה או סנבלט שכרו להכשיל אותי בעצתו : (מצודת דוד)
 מצודת ציון  וסנבלט. הוי''ו היא במקום או כמו ומקלל אביו ואמו (שמות כ''א) : (מצודת ציון)
 רלב"ג  ואכירה והנה לא אלהים שלחו וגו'. כבר הכרתי אז שלא שלחו לי אלהים כאשר דבר עלי דבר הנבואה הזאת כי נבואת שקר היתה וטוביה וסנבלט שכר אותו כל אחד מהם שיאמר לי זאת הנבואה של שקר והוא אמר אותה בעבור שהוא שכור בעבור שאירא מדברי זאת הנבואה ואעשה כדבריו להכנס תוך ההיכל ולסגור דלתות ההיכל וחטאתי לה' והיה לטוביה ולסנבלט זה הענין להמציא עלי שם רע למען יוכלו לחרפני על עברי דברי התורה : (רלב"ג)
{יג}  לְמַעַן שָׂכוּר הוּא לְמַעַן אִירָא וְאֶעֱשֶׂה כֵּן וְחָטָאתִי וְהָיָה לָהֶם לְשֵׁם רָע לְמַעַן יְחָרְפוּנִי: (פ) 
 רש"י  למען שכור הוא. אמר לי הדברים הללו : למען אירא. כדי שאתירא מהם להיות עושה כן ליכנס בהיכל ולהיות חוטא : והיה להם לשם רע. למען שיהיה להם לשם רע לחרפני בעבירה זו : (רש"י)
 מצודת דוד  למען שכור הוא. בעבור שהוא שכור אמר כן : למען אירא. מסנבלט ואעשה כן כדבריו לבוא אל ההיכל ואחטא בזה : והיה להם. ויהיה לסנבלט ואנשיו עלי דבר שם רע שאני זר ובאתי אל ההיכל למען יחרפוני בזה השם הרע זהו עצם כוונת העצה היעוצה : (מצודת דוד)
{יד}  זָכְרָה אֱלֹהַי לְטוֹבִיָּה וּלְסַנְבַלַּט כְּמַעֲשָׂיו אֵלֶּה וְגַם לְנוֹעַדְיָה הַנְּבִיאָה וּלְיֶתֶר הַנְּבִיאִים אֲשֶׁר הָיוּ מְיָרְאִים אוֹתִי: 
 רש"י  וגם לנועדיה הנביאה. היא ושאר נביאי השקר קבלו שכר מסנבלט וחביריו כדי להפחידני בנבואת שקריהם : (רש"י)
 מצודת דוד  זכרה וגו'. לגמול לכ''א כמעשיו אלה : וגם לנועדיה. וגם זכור לשלם גמול לנועדיה נבואה שקרית ולשאר נביאי השקר אשר היו מפחידים אותי בשקריהם בעבור כי קבלו שכר מטוביה וסנבלט : (מצודת דוד)
{טו}  וַתִּשְׁלַם הַחוֹמָה בְּעֶשְׂרִים וַחֲמִשָּׁה לֶאֱלוּל לַחֲמִשִּׁים וּשְׁנַיִם יוֹם: (פ) 
 רש"י  בעשרים וחמשה. ימים לחדש אלול בשנת כ' לדריוש המלך שבשנת עשרים לדריוש עלה נחמיה מבבל ובאותה שנה בנה חרבות ירושלים : לחמשים ושנים יום. סוף נ''ב יום מיום שהתחילו לבנותו נגמר בנין החומה : (רש"י)
 מצודת דוד  לחמשים ושנים יום. לסוף נ''ב יום מעת שהתחילו : (מצודת דוד)
 רלב"ג  לחמשים ושנים יום. ר''ל שמעת התחילו בבנין החומה עד שנשלמה לא היו כי אם חמשים ושנים ימים : (רלב"ג)
{טז}  וַיְהִי כַּאֲשֶׁר שָׁמְעוּ כָּל אוֹיְבֵינוּ וַיִּרְאוּ כָּל הַגּוֹיִם אֲשֶׁר סְבִיבֹתֵינוּ וַיִּפְּלוּ מְאֹד בְּעֵינֵיהֶם וַיֵּדְעוּ כִּי מֵאֵת אֱלֹהֵינוּ נֶעֶשְׂתָה הַמְּלָאכָה הַזֹּאת: 
 רש"י  ויהי כאשר שמעו כל אויבינו. דבר זה שנשלם בנין החומה : ויראו כל הגוים. וכאשר ראו כל העכו''ם שנגמר בנין חומת העיר : ויפלו מאד בעיניהם. נפלו הם עצמם בעיניהם שהיו מואסים בעצמם כי נפל פחד היהודים עליהם : (רש"י)
 מצודת דוד  כאשר שמעו. שנשלם בנין החומה בזמן קצר כזה : ויראו. העובדי כוכבים אשר מסביב ראו בעיניהם מהירת הבנין : ויפלו. היו פחותים ומושפלים בעיני עצמם למול ישראל : כי מאת אלהינו וגו'. לפי המהירות הרב הזה : (מצודת דוד)
 מצודת ציון  ויפלו. ענינו שפלות וגרעון כמו נופלים מערלים (יחזקאל ל''ב) : (מצודת ציון)
 רלב"ג  ויפלו מאד בעיניהם. הוא כמו ויפלאו. כי זה הענין היה להם פלא עצום איך נשלמה מלאכה גדולה כזאת במעט זמן : (רלב"ג)
{יז}  גַּם בַּיָּמִים הָהֵם מַרְבִּים חֹרֵי יְהוּדָה אִגְּרֹתֵיהֶם הוֹלְכוֹת עַל טוֹבִיָּה וַאֲשֶׁר לְטוֹבִיָּה בָּאוֹת אֲלֵיהֶם: 
 רש"י  חורי יהודה. שרי יהודה : על טוביה. אל טוביה ישראל רשע היה, (עיין במס' קדושין ע, שמבואר שם שהיה עכו''ם וצ''ע מיוש''ה) : ואשר לטוביה. ואגרת אשר לטוביה : (רש"י)
 מצודת דוד  גם בימים ההם. אף אחר תשלום הבנין אם כי ראו אשר נעשתה מאת האלהים עכ''ז רבים משרי יהודה היו שולחים אגדות אל טוביה והאגרות אשר לטוביה היו באות אליהם דרך אהבה וחיבה : (מצודת דוד)
 רלב"ג  גם בימים ההם מרבים חורי יהודה וגו'. ר''ל שכבר היה לנחמיה עוד מהמונעים בבניתו החומה כי בימים ההם שהיתה נבנית היו חורי יהודה מרבים לשלוח תמיד אגרותיהם לטוביה שהיה מתנגד בבנית החומה ואגרות טוביה היו באות להם תמיד : (רלב"ג)
{יח}  כִּי רַבִּים בִּיהוּדָה בַּעֲלֵי שְׁבוּעָה לוֹ כִּי חָתָן הוּא לִשְׁכַנְיָה בֶן אָרַח וִיהוֹחָנָן בְּנוֹ לָקַח אֶת בַּת מְשֻׁלָּם בֶּן בֶּרֶכְיָה: 
 רש"י  כי רבים ביהודה. שהיו שרים רבים ביהודה אשר היו לו לטוביה בעלי ברית ושבועה : כי חתן הוא. אותו טוביה לשכניה : ויהוחנן בנו. של טוביה : בת משולם. אותו משולם שר וגדול היה : (רש"י)
 מצודת דוד  בעלי שבועה לו. היה להם כריתות ברית עמו : כי חתן. טוביה היה חתן שכניה שהיה שר וגדול בישראל : ויהוחנן בנו. של טוביה : (מצודת דוד)
 רלב"ג  כי רבים ביהודה וגו'. כי הוא היה חתן לשר גדול מיהודה ובנו גם כן היה חתן לשר אחר ואף על פי שהיה טוביה מהשמרונים לא טהר זה החתון שהיה להם עמו כי בנות היהודים היו בביתו ומה שטהר עזרא הוא הנשים הנכריות שלקחו היהודים : (רלב"ג)
{יט}  גַּם טוֹבֹתָיו הָיוּ אֹמְרִים לְפָנַי וּדְבָרַי הָיוּ מוֹצִיאִים לוֹ אִגְּרוֹת שָׁלַח טוֹבִיָּה לְיָרְאֵנִי: 
 רש"י  גם טובותיו. של טוביה היו מספרים לפני אותן בעלי שבועתו וקרוביו : טובותיו. ששפרואוצ''ש בלע''ז : היו מוציאים לו. להגיד לו לטוביה : אגרת שלח טוביה. אגרות היה שולח תדיר להפחידני שלא לבנות בנין החומ' : (רש"י)
 מצודת דוד  גם טובותיו. דבדים טובים הנמצא בטוביה היו אומרים לפני למען יקניטו אותי : ודברי. מה שדברתי עליו מדברי בוז היו מגלין לו ולכן התמיד לשלוח אגרות להפחיד אותי : (מצודת דוד)
 רלב"ג  גם טובותיו היו אומרים לפני. ר''ל גם הצלחותיו היו אומרים לפני ליראני ודברי שהייתי מדבר כנגדו היו מוציאים לו. ר''ל שהיו מודיעים אותם לו וכבר שלח טוביה אגרות ליראני כדי שאמנע מבנין החומה ועם כל זה היה מאת ה' שנשלם ענינה במעט זמן. הנה זה הוא שראינו לבארו בזאת הפרשה שהגבלנו פירושה פה. ואולם התועלו' המגיעים ממנה הם אלו. התועלת הראשון הוא במדות. והוא שראוי לכל אדם לחקור לפי מה שאפשר מהמקרים אשר לאוהביו כי מזה יתישר לנתינת העצה להם על הרע שלא יגיע ועל הטוב שיגיע ביותר שלם שאפשר. הלא תראה כי מפני שחקר נחמיה מהיהודים איך הם ומירושלים נתישר הדבר שעלתה ארוכה לחומת ירושלים ושנתישר מאד ענין ישראל אל הטוב. התועלת השני הוא להודיע שהוא ראוי לבכות ולהתאבל לצום ולהתפלל ולהתודות לה' יתברך להעביר הרע כמו שמצאנו שעשה נחמיה בזה המקום להשיג מזה ביום ההוא בנינו וכבר קדם זכרון התועלת הזה במקומות רבים. התועלת השלישי הוא להודיע שכאשר השיג דבר מה מהשליט אין ראוי לו שיקצר מלשאול ממנו הדברים ההכרחים להגעת התכלית ההיא. ולזה תמצא כשהשיג נחמיה מהמלך לבנות העיר קברות אבותיו שהיא חרבה ולהקים שעריה אשר אכלו באש לא בוש מהמלך מלשאול ממנו הדברים ההכרחים לו להשיג בהם זה התכלית והם. שיתנו לו אגרות לפחות עבר הנהר שיעבירוהו עד בואו אל ארץ יהודה. ואגרת אל אסף שומר הפרדס אשר למלך לתת לו עצים לקרות שערי הבירה אשר לבית ולחומת העיר ולבית אשר יבא אליו וידמה גם כן שהמלך שלח עמו חיל ופרשים לבקשתו כדי שיהיה יותר נשמר מכל אויב ואורב. התועלת הרביעי הוא להודיע שמי שיש לו לעשות מלאכה מה ראוי שיתבונן תחלה במלאכה מה היא כדי שיוכל להתישר בקלות איך יתכן יותר שישלם העשותה. ולזה תמצא שספר שקודם שהשתדל נחמיה בבנין החומה רצה לראות המלאכה הצריכה בבניתה מה היא ולזה הלך סביב העיר כלה לראות פרצות החומה עמה הם. התועלת החמישי הוא להודיע שמי שיש לו לעשות מלאכה ויירא ממתנגדים לו בה ראוי לו שישתדל על ענינה בהסתר רב בדרך שלא יודע למתנגדים לו עת תשלם כלה או קצתה. ולזה תמצא שספר כי נחמיה היה בירושלים ימים שלשה ולא הסתכל עדיין בדבר החומה כדי שלא ירגישו צרי יהודה ובנימין כי על זה בא וישתדלו עם המלך להיות לו לשטן ובלילה הלך עם מעט אנשים לעיין החומה ופרצותיה ולא היתה עמו בהמה כי אם הבהמה אשר הוא רוכב עליה כדי שלא ירגישו בזה ויודיעו זה קצת היהודים שהיה להם חתון עם צרי יהודה ובנימין לצריהם. ולזאת הסבה תמצא שכאשר משך נחמיה לב השרים והסגנים אליו בזה הבנין שם בכל חלקיה פועלים רבים בדרך שתשלם במעט זמן לא יתכן בו שיוכלו צרי יהודה ובנימין להגיע אל המלך להשתדל עמו לכתוב שטנה על דבר בנין החומה. ולזה תמצא כי צרי יהודה ובנימין היו משתדלים להשבית המלאכה בדרך שיוכלו להגיע הדבר אל המלך ולהביא שטנה ממנו בבנינו קודם שתשלם ולא שמע אליהם נחמיה להשבית המלאכה כי ידע התכלית אשר אליו היו פונים עד שעם פחדם מהמלחמה לא שבתה המלאכה כי היו כלי מלחמתם אצלם בעודם מחזיקים במלאכה וגם לא היו נחמיה ורעיו פושטים בגדיהם. והנה הורה על רוב זריזותם בזאת המלאכה שכבר השלימוה בחמשים ושנים יום. התועלת הששי הוא לבאר אופן השגחת ה' יתברך בעבדיו כי כשעלה על לב צרי יהודה ובנימין לעלות למלחמה עם עושי המלאכה במרמה ובתחבולה שלא ירגישו בהם עד שיהיו עליהם סבב ה' יתברך שנודע זה להם כפעם בפעם ונשמרו מהם לא אחת ולא שתים אך פעמים רבות עד שיהיה זה סבה שלא פנו אל זה עוד צרי יהודה ובנימין בראותם כי האלהים עם עושי המלאכה. התועלת השביעי הוא להודיע כי כבר יקרא יום באופן מעלות השחר עד צאת הכוכבים ואם היה שיאמר באמתות ובקדימה על זמן היות השמש על הארץ ולזה נלמד מזה המקום כי הדברים שיחויב עשותם ביום לפי משפטי התורה אם נעשו אחר עלות השחר יצאו העושים אותם ידי חובתם כי זמן עשית המלאכות יכלול בצד מה מעלות השחר עד צאת הכוכבים כמו שנתבאר בזה המקום שאמר שהם עושים במלאכה מעלות השחר עד צאת הכוכבים ואמר אחר זה והיו לנו הלילה משמר והיום מלאכה. התועלת השמיני הוא להודיע שמי שיצטרך לחסד מה מה' יתברך שינהג הוא בתבונה דומה למה שמבקש מה' יתברך כי הוא משלם מדה כנגד מדה על כל מעשי האדם וישיב לו גמולו במה שידמה לתבונה הטובה ההיא שהתנהג בה ולזה תמצא כי מפני שהיו צריכים יהודה ובנימין לחסד רב מה' יתברך והוא שיוציאם מהעבדות אשר הם בו ושישיב להם ארץ נחלתם ושלא יפרע מהם מה שנתחייבו לו מהעונש בעונותיהם ובעונות אבותם הסכים נחמיה שיעזבו לאחיהם המשא אשר הם נושים בהם ושדותם וכרמיהם ובתיהם ושישלחו עבדיהם חפשים. ר''ל שלא יכבשו בניהם ובנותיהם בחובם לעבדים. ולזה אמר להם נחמיה הלא ביראת ה' תלכו מחרפת הגוים אויבינו כמו שבארנו ומפני זה נתרצו כלם בזה הענין. התועלת התשיעי הוא להודיע שכאשר השיג האדם מה דבר טוב תקשה ההסכמה עליו אך בשכלו הניע הלבבות ומשך אותם אל ההסכמה בו הנה ראוי לו אז שהוא עת רצון שיקשרם באופן שלא יוכלו להשיב אחור זה הדבר כאשר תשיגם החרטה בו. ולזה תמצא כי אחר שהעיר נחמיה לב העם לעזוב המשא אשר הם נושים באחיהם בדרך שלא היה יכול לחשדו אחד מהם כי גם הוא ואשר עמו עזבו גם עם המשא אשר הם נושים בהם וראה שכבר הסכימו כלם על זה הנה מהר בעת רצון להשביעם לעשות כבר הזה גם קבלו עליהם אז קללה קשה אם לא יקימו את הדבר הזה. התועלת העשירי הוא להודיע טוב נפש נחמיה אשר בעבורו הצליח ה' יתברך מעשיו כי הוא לא רצה לקחת לחם הפחה ולא לקח מהעם מאומה עם רוב הוצאתו שהיה מוציא ומבזבז ומאכיל רבים מהיהודים על שלחנו. ולא נהג שררה בעצמו בענין בנין החומה כי גם הוא היה טורח שם תמיד עד שלא היה פושט בגדיו. התועלת האחד עשר הוא להודיע שהמנהיג הטוב שירצה למשול בלב העם להניע אותם אל הטוב ראוי שימשך לבבם בהטבתו להם כי אז יכנעו כלם למצותו. ולזה תמצא כי נחמיה מפני שרצה להניע ישראל אל הטוב כדי שתדבק בהם השגחת ה' יתברך היה מאכיל על שולחנו הסגנים ויהודים רבים הם ראשי עם כדי שיהיו יותר מוכנים להכנע למצותיו לטוב להם ולזה גם כן היה מטיב לעם ועזב המשא אשר היה נושה בהם מצורף לזה מה שנמשך מזה מהטוב שעשו גם כן שאר היהודים שהיו נושים באחיהם. התועלת השנים עשר הוא להודיע שאין ראוי לאדם שיאמין בקלות הדברים המסופרים לו באופן שיניעהו זה לעשות מה שאפשר שיהיה בו לו נזק מה גופי או נפשי ואף על פי שיאמר המספר שהוא מגיד אותם לו על פי הנבואה כשהיה אפשר שיעידו לו הדברים בעצמם שאינם כן. ולזה תמצא שספר שלא האמין נחמיה לאגרות ששלח לו סנבלט להועץ יחד על מה ששלח לו מדבר הקול אשר נשמע בגוים כי הוא חושב למרוד הוא והיהודים אשר עמו ולא הסכים מפני זה ללכת להועץ עמו יחד בעבור ששער כי על צד התחבולה שלח לו זה סנבלט למען יאמין לו ללכת להועץ עמו ויהרגנו שם. ואע''פ שכבר הפחידהו שמעיה על פי הנבואה ואמר לו שאם לא ימלט אל ההיכל הנה הלילה באים צרי יהודה ובנימין להרגו לא האמין לדבריו לחטא לה' כי שיער שאין זו נבואה אמיתית מפני מה שאמר שיועדו יחד אל תוך ההיכל כי אם נודה שיהיה מותר זה לנחמיה מפני הסכנה למה יותר זה לשמעיה. ועוד כי אין לה' יתברך מעצור להושיע עבדיו בזולת החטא הנפלא הזה. ולזה שיער נחמיה כי זאת הנבואה היתה נבואת שקר ושכבר שכרו סנבלט וטוביה לומר כן כדי שיהיה זה לשם רע לנחמיה. גם לא האמין לדברי נועדים ויתר הנביאים אשר היו מיראים אותו. אבל כל מה שמיראים אותו היתה ידו מתחזקת והיה זה סבה לשלמות החומה במעט זמן : (רלב"ג)
נחמיה פרק-ז
{א}  וַיְהִי כַּאֲשֶׁר נִבְנְתָה הַחוֹמָה וָאַעֲמִיד הַדְּלָתוֹת וַיִּפָּקְדוּ הַשּׁוֹעֲרִים וְהַמְשֹׁרְרִים וְהַלְוִיִּם: 
 רש"י  ויפקדו. עתה נעשו הלוים פקודים על פקידותן להיותן שוערים ומשוררים מן הלוים בב''ה : (רש"י)
 מצודת דוד  ויפקדו. היו ממנים את השוערים והמשוררים איש איש על עבודתו : והלוים. הם הממונים על אוצרות בית ה' וכדומה : (מצודת דוד)
 מצודת ציון  ויפקדו. מלשון פקידות וגזברות : (מצודת ציון)
 רלב"ג  ויהי כאשר נבנתה החומה עד סוף הספר. ויפקדו השוערים וגו'. ר''ל ששם הלוים על פקודותם קצתם שוערים וקצתם משוררים : (רלב"ג)
{ב}  וָאֲצַוֶּה אֶת חֲנָנִי אָחִי וְאֶת חֲנַנְיָה שַׂר הַבִּירָה עַל יְרוּשָׁלִָם כִּי הוּא כְּאִישׁ אֱמֶת וְיָרֵא אֶת הָאֱלֹהִים מֵרַבִּים: 
 רש"י  על ירושלים. לשמור שערי ירושלים : מרבים. מימים רבים : (רש"י)
 מצודת דוד  ואצוה וגו'. על ירושלים. ר''ל להיות ממונים על שמירת העיר : כי הוא. כי חנניה היה נראה כאיש אמת וירא את ה' מימים רבים : (מצודת דוד)
 רלב"ג  ואצוה אל חנני אחי וגו'. שיהיו הם השוערים לפתוח ולסגור כי זה חנניה הוא איש אמת והוא ירא אלהים יותר מרבים מן האנשים. ולזה בטחתי בו להפקיד בידו זאת המלאכה עם אחי : (רלב"ג)
{ג}  (ויאמר) וָאֹמַר לָהֶם לֹא יִפָּתְחוּ שַׁעֲרֵי יְרוּשָׁלִַם עַד חֹם הַשֶּׁמֶשׁ וְעַד הֵם עֹמְדִים יָגִיפוּ הַדְּלָתוֹת וֶאֱחֹזוּ וְהַעֲמֵיד מִשְׁמְרוֹת יֹשְׁבֵי יְרוּשָׁלִַם אִישׁ בְּמִשְׁמָרוֹ וְאִישׁ נֶגֶד בֵּיתוֹ: 
 רש"י  עד חום השמש. עד חצי היום שהיה היום גדול : ועד הם עומדים. ובעוד שהשערים פתוחים יהיו עומדים שלא יזוזו עד יגיפו ויסגרו הדלתות והרוצה לצאת יצא מן העיר והרוצה ליכנס יבא ויכנס כל כך היו עושים מפני האויבים : ואחוזו. יאחזו הדלתות לסוגרם : משמרות יושבי ירושלים. מיושבי ירושלים העמידו משמרות גיט''ש בלע''ז : (רש"י)
 מצודת דוד  עד חום השמש. עד יתחמם השמש בתכלית החמימות והוא בחצי היום : ועד הם עומדים. ובעוד שהממונים עומדים יסגרו את הדלתות ואח''כ ילכו הממונים לביתם. ואחוזו. החזיקו בדבר המנוי הזאת והיו זהירים בה : והעמיד. העמידו שומרים מיושבי ירושלים : איש במשמרו. כל איש ישמור בשערי העיר בעת בוא זמן משמרו הקבוע לו ומלבד זאת ישמור כל אחד נגד ביתו : (מצודת דוד)
 מצודת ציון  יגיפו. יסגירו כי וסגרת הדלת (מ''ב ד') ת''י ותגיפון : (מצודת ציון)
 רלב"ג  ואומר להם לא יפתחו. שערי ירושלים (בבקר) עד חום השמש. מפני יראת האויבים ובעוד שהאנשים עומדים טרם ישכבו יסגרו הדלתות ויאחזו אותם עם הבריחים. ובלילה יעמודו אלו השנים משמרות יושבי ירושלים : איש במשמרו. כאלו תאמר שאנשים כך וכך ישמרו הלילה אלו המבואות אשר הם נגד ביתם וכן בכל העיר : (רלב"ג)
{ד}  וְהָעִיר רַחֲבַת יָדַיִם וּגְדוֹלָה וְהָעָם מְעַט בְּתוֹכָהּ וְאֵין בָּתִּים בְּנוּיִם: 
 רש"י  רחבת ידים. רחבת מקום וגדולה : (רש"י)
 מצודת דוד  והעיר. ר''ל וזהו לפי שהעיר רחבת מקום ולתוספת ביאור אמר וגדולה ועי''ז רחוקים אנשים זה מזה כי המה מתי מספר : ואין בתים בנוים. ר''ל אינם בנוים בחוזק רב להסתר בהן מפני האויב ובעבור כל זה צריך שמירה מעולה : (מצודת דוד)
 רלב"ג  והנה היתה העיר רחבת ידים וגדולה והעם מעט בתוכה ואין שם בתים בנוים יוכלו להביא שם אנשים רבים. והנה התעורר נחמיה לסבב שישבו שם רבים ויבנו בתים בתוכה. ולזה השתדל לדעת מי הם העולים כדי שיקח מהם חלק מה ישבו בירושלים באופן שלא תהיה העיר בעם מעט. והנה זכר פה ספר היחס העולים מבבל אשר נזכרו במה שקדם. והנה מספר הכתוב פה איננו מסכים למספר הפרטים שנזכר במה שקדם ואחשב כי העולים כאשר היו בעת עלותם נכתבו במה שקדם אך אחר זה עלו מקצתם יותר ומקצתם שבו לבבל בדרך שמקצתם היו יותר ממה שנכתב ממספרם וקצתם פחות. והנה הנדבות שנזכרות פה אינן מסכימות גם כן לנדבות הנזכרות שם כי בכאן זכר מכתנות הכהנים יותר ממה שזכר שם ומשאר הדברים פחות וידמה כי בכאן זכר קצת הפרטים והשמיט קצתם. ואחשוב כי עד אמרו ויאספו כל העם כאיש אחד אל הרחוב אשר לפני שער המים מצא כתוב שם אך מזה המקום והלאה הוא ספור מה שאירע עתה : (רלב"ג)
{ה}  וַיִּתֵּן אֱלֹהַי אֶל לִבִּי וָאֶקְבְּצָה אֶת הַחֹרִים וְאֶת הַסְּגָנִים וְאֶת הָעָם לְהִתְיַחֵשׂ וָאֶמְצָא סֵפֶר הַיַּחַשׂ הָעוֹלִים בָּרִאשׁוֹנָה וָאֶמְצָא כָּתוּב בּוֹ: (פ) 
 רש"י  להתייחש. לחקור יחוסן : העולים בראשונה. מאותן היהודים העולים עם עזרא בראשונה : ואמצא כתוב בו. כל אלה הדברים היו כתובים באותה אגרת : (רש"י)
 מצודת דוד  אל לבי. העיר את לבי אל הדבר : להתייחש. לחקור יחוסן : העולים בראשונה. של העולים בראשונה עם זרובבל : ואמצא כתוב בו. תוכן הדברים האמורים למטה בענין : (מצודת דוד)
 מצודת ציון  להתייחש. ענין יחוס הוא הודעת ספר הדורות מן המשפחות ומי אביהם : (מצודת ציון)
{ו}  אֵלֶּה בְּנֵי הַמְּדִינָה הָעֹלִים מִשְּׁבִי הַגּוֹלָה אֲשֶׁר הֶגְלָה נְבוּכַדְנֶצַּר מֶלֶךְ בָּבֶל וַיָּשׁוּבוּ לִירוּשָׁלִַם וְלִיהוּדָה אִישׁ לְעִירוֹ: 
 רש"י  אלה בני המדינה וגו'. עד והגורלות הפלנו על קרבן העצים (לקמן י' ל''ה) : וליהודה. למדינת יהודה : איש לעירו. כל א' לעירו : (רש"י)
 מצודת דוד  אלה וגו'. וזהו תוכן הכתוב בה אלה בני המדינה וכו' ר''ל אלה בני מדינת א''י העולים עתה ממה שהיו בשבי הגולה וכו' : וישובו. עתה שבו כ''א לעירו אשר הגלה ממנה : (מצודת דוד)
{ז}  הַבָּאִים עִם זְרֻבָּבֶל יֵשׁוּעַ נְחֶמְיָה עֲזַרְיָה רַעַמְיָה נַחֲמָנִי מָרְדֳּכַי בִּלְשָׁן מִסְפֶּרֶת בִּגְוַי נְחוּם בַּעֲנָה מִסְפַּר אַנְשֵׁי עַם יִשְׂרָאֵל: (ס) 
 רש"י  הבאים עם זרובבל. אשר באו משבי הגולה עם זרובבל : ישוע. הוא יהושע בן יהוצדק הכהן הגדול חשבונות הללו פעמים הם מכוונים עם חשבונות של מעלה פעמים יש שאינם מכוונים זה כנגד זה ולא דקדק המקרא בחשבונות כל כך אבל הכלל שוה (עיין בעזרא סי' ב' פ''ב וצ''ע יוש''ה) לכאן ולכאן שנאמר כל הקהל כאחד וגו' ועל זה הכלל סמך כותב הספר ולא דקדק בחשבון הפרטיות כל כך והכל מפורש למעלה : (רש"י)
 מצודת דוד  הבאים. אשר באו עתה למקומם עם זרובבל וכו' : ישוע. הוא יהושע כ''ג : מספר אנשי. זהו המספר של החשובים וכן כל איש ואנשי' שבמקר' : (מצודת דוד)
{ח}  בְּנֵי פַרְעֹשׁ אַלְפַּיִם מֵאָה וְשִׁבְעִים וּשְׁנָיִם: 
 מצודת דוד  בני פרעוש. יש מהם מזכיר ע''ש אב המשפח' ויש מהם מזכיר ע''ש עיר' : (מצודת דוד)
{ט}  בְּנֵי שְׁפַטְיָה שְׁלֹשׁ מֵאוֹת שִׁבְעִים וּשְׁנָיִם: {י}  בְּנֵי אָרַח שֵׁשׁ מֵאוֹת חֲמִשִּׁים וּשְׁנָיִם: (ס) {יא}  בְּנֵי פַחַת מוֹאָב לִבְנֵי יֵשׁוּעַ וְיוֹאָב אַלְפַּיִם וּשְׁמֹנֶה מֵאוֹת שְׁמֹנָה עָשָׂר: (ס) 
 מצודת דוד  פחת מואב. המושל במואב : לבני ישוע ויואב. ר''ל מן בני ישוע ומן בני יואב שהיו מבני פחת מואב מספרם היו אלפים וכו' : (מצודת דוד)
{יב}  בְּנֵי עֵילָם אֶלֶף מָאתַיִם חֲמִשִּׁים וְאַרְבָּעָה: (ס) {יג}  בְּנֵי זַתּוּא שְׁמֹנֶה מֵאוֹת אַרְבָּעִים וַחֲמִשָּׁה: (ס) {יד}  בְּנֵי זַכָּי שְׁבַע מֵאוֹת וְשִׁשִּׁים: (ס) {טו}  בְּנֵי בִנּוּי שֵׁשׁ מֵאוֹת אַרְבָּעִים וּשְׁמֹנָה: (ס) {טז}  בְּנֵי בֵבָי שֵׁשׁ מֵאוֹת עֶשְׂרִים וּשְׁמֹנָה: (ס) {יז}  בְּנֵי עַזְגָּד אַלְפַּיִם שְׁלֹשׁ מֵאוֹת עֶשְׂרִים וּשְׁנָיִם: (ס) {יח}  בְּנֵי אֲדֹנִיקָם שֵׁשׁ מֵאוֹת שִׁשִּׁים וְשִׁבְעָה: (ס) {יט}  בְּנֵי בִגְוָי אַלְפַּיִם שִׁשִּׁים וְשִׁבְעָה: (ס) {כ}  בְּנֵי עָדִין שֵׁשׁ מֵאוֹת חֲמִשִּׁים וַחֲמִשָּׁה: (ס) {כא}  בְּנֵי אָטֵר לְחִזְקִיָּה תִּשְׁעִים וּשְׁמֹנָה: (ס) 
 מצודת דוד  בני אטר לחזקיה. נתן סימן על אטר לומר שהיה מזרע יחזקיה או ר''ל עם הבנים של יחזקיה : (מצודת דוד)
{כב}  בְּנֵי חָשֻׁם שְׁלֹשׁ מֵאוֹת עֶשְׂרִים וּשְׁמֹנָה: (ס) {כג}  בְּנֵי בֵצָי שְׁלֹשׁ מֵאוֹת עֶשְׂרִים וְאַרְבָּעָה: (ס) {כד}  בְּנֵי חָרִיף מֵאָה שְׁנֵים עָשָׂר: (ס) {כה}  בְּנֵי גִבְעוֹן תִּשְׁעִים וַחֲמִשָּׁה: (ס) {כו}  אַנְשֵׁי בֵית לֶחֶם וּנְטֹפָה מֵאָה שְׁמֹנִים וּשְׁמֹנָה: (ס) {כז}  אַנְשֵׁי עֲנָתוֹת מֵאָה עֶשְׂרִים וּשְׁמֹנָה: (ס) {כח}  אַנְשֵׁי בֵית עַזְמָוֶת אַרְבָּעִים וּשְׁנָיִם: (ס) {כט}  אַנְשֵׁי קִרְיַת יְעָרִים כְּפִירָה וּבְאֵרוֹת שְׁבַע מֵאוֹת אַרְבָּעִים וּשְׁלֹשָׁה: (ס) {ל}  אַנְשֵׁי הָרָמָה וָגָבַע שֵׁשׁ מֵאוֹת עֶשְׂרִים וְאֶחָד: (ס) {לא}  אַנְשֵׁי מִכְמָס מֵאָה וְעֶשְׂרִים וּשְׁנָיִם: (ס) {לב}  אַנְשֵׁי בֵית אֵל וְהָעָי מֵאָה עֶשְׂרִים וּשְׁלֹשָׁה: (ס) {לג}  אַנְשֵׁי נְבוֹ אַחֵר חֲמִשִּׁים וּשְׁנָיִם: (ס) 
 מצודת דוד  נבו אחר. כן שם העיר ובעזרא נאמר רק נבו וכמו שיש חלוק גם בשאר השמות על כי היו נקראות בזה ובזה : (מצודת דוד)
{לד}  בְּנֵי עֵילָם אַחֵר אֶלֶף מָאתַיִם חֲמִשִּׁים וְאַרְבָּעָה: (ס) 
 מצודת דוד  עילם אחר. לפי שחשב למעלה בני עילם והיו כחשבון הזה לזה אמר שזהו עילם אחר והיו שוות במספר אנשיהן : (מצודת דוד)
{לה}  בְּנֵי חָרִם שְׁלֹשׁ מֵאוֹת וְעֶשְׂרִים: (ס) {לו}  בְּנֵי יְרֵחוֹ שְׁלֹשׁ מֵאוֹת אַרְבָּעִים וַחֲמִשָּׁה: (ס) {לז}  בְּנֵי לֹד חָדִיד וְאוֹנוֹ שְׁבַע מֵאוֹת וְעֶשְׂרִים וְאֶחָד: (ס) {לח}  בְּנֵי סְנָאָה שְׁלֹשֶׁת אֲלָפִים תְּשַׁע מֵאוֹת וּשְׁלֹשִׁים: (פ) {לט}  הַכֹּהֲנִים בְּנֵי יְדַעְיָה לְבֵית יֵשׁוּעַ תְּשַׁע מֵאוֹת שִׁבְעִים וּשְׁלֹשָׁה: (ס) 
 מצודת דוד  הכהנים. ר''ל וזהו מספר הכהנים : בני ידעיה לבית ישוע. נתן סימן על ידעיה לומר שהיה מיוחס לבית ישוע ומזרעו היה : (מצודת דוד)
{מ}  בְּנֵי אִמֵּר אֶלֶף חֲמִשִּׁים וּשְׁנָיִם: (ס) {מא}  בְּנֵי פַשְׁחוּר אֶלֶף מָאתַיִם אַרְבָּעִים וְשִׁבְעָה: (ס) {מב}  בְּנֵי חָרִם אֶלֶף שִׁבְעָה עָשָׂר: (פ) 
 מצודת דוד  בני חרם. לא זהו הנזכר למעלה או יתכן אשר למעלה חשב הישראלים מחרם וכאן חשב הכהנים מחרם : (מצודת דוד)
{מג}  הַלְוִיִּם בְּנֵי יֵשׁוּעַ לְקַדְמִיאֵל לִבְנֵי לְהוֹדְוָה שִׁבְעִים וְאַרְבָּעָה: (ס) 
 מצודת דוד  בני ישוע לקדמיאל. ר''ל בני ישוע עם בני קדמיאל כי הלמ''ד הוא במקום את ואת הוא כמו עם : לבני להודוה. נתן סימן על ישוע וקדמיאל לומר שהיו מבני להודוה : (מצודת דוד)
{מד}  הַמְשֹׁרְרִים בְּנֵי אָסָף מֵאָה אַרְבָּעִים וּשְׁמֹנָה: (ס) {מה}  הַשֹּׁעֲרִים בְּנֵי שַׁלּוּם בְּנֵי אָטֵר בְּנֵי טַלְמֹן בְּנֵי עַקּוּב בְּנֵי חֲטִיטָא בְּנֵי שֹׁבָי מֵאָה שְׁלֹשִׁים וּשְׁמֹנָה: (ס) 
 מצודת דוד  השוערים. שהיו שומרים שערי המקדש עד לא גלו והם היו בני שלום וכו' : (מצודת דוד)
{מו}  הַנְּתִינִים בְּנֵי צִחָא בְנֵי חֲשֻׂפָא בְּנֵי טַבָּעוֹת: 
 מצודת דוד  הנתינים. הם הגבעונים ונקראו נתינים ע''ש שנאמר בם ויתנם יהושוע חוטבי עצים וכו' (יהושע ט) : (מצודת דוד)
{מז}  בְּנֵי קֵירֹס בְּנֵי סִיעָא בְּנֵי פָדוֹן: {מח}  בְּנֵי לְבָנָה בְנֵי חֲגָבָה בְּנֵי שַׁלְמָי: {מט}  בְּנֵי חָנָן בְּנֵי גִדֵּל בְּנֵי גָחַר: {נ}  בְּנֵי רְאָיָה בְנֵי רְצִין בְּנֵי נְקוֹדָא: {נא}  בְּנֵי גַזָּם בְּנֵי עֻזָּא בְּנֵי פָסֵחַ: {נב}  בְּנֵי בֵסַי בְּנֵי מְעוּנִים בְּנֵי (נפושסים) נְפִישְׁסִים: {נג}  בְּנֵי בַקְבּוּק בְּנֵי חֲקוּפָא בְּנֵי חַרְחוּר: (ס) {נד}  בְּנֵי בַצְלִית בְּנֵי מְחִידָא בְּנֵי חַרְשָׁא: {נה}  בְּנֵי בַרְקוֹס (ס) בְּנֵי סִיסְרָא (ס) בְּנֵי תָמַח: (ס) {נו}  בְּנֵי נְצִיחַ (ס) בְּנֵי חֲטִיפָא: (ס) {נז}  בְּנֵי עַבְדֵי שְׁלֹמֹה (ס) בְּנֵי סוֹטַי (ס) בְּנֵי סוֹפֶרֶת (ס) בְּנֵי פְרִידָא: (ס) 
 מצודת דוד  בני עבדי שלמה. והם היו בני סוטי וכו' : (מצודת דוד)
{נח}  בְּנֵי יַעְלָא (ס) בְנֵי דַרְקוֹן (ס) בְּנֵי גִדֵּל: (ס) {נט}  בְּנֵי שְׁפַטְיָה (ס) בְנֵי חַטִּיל (ס) בְּנֵי פֹּכֶרֶת הַצְּבָיִים (ס) בְּנֵי אָמוֹן: (ס) {ס}  כָּל הַנְּתִינִים וּבְנֵי עַבְדֵי שְׁלֹמֹה שְׁלֹשׁ מֵאוֹת תִּשְׁעִים וּשְׁנָיִם: (פ) {סא}  וְאֵלֶּה הָעוֹלִים מִתֵּל מֶלַח תֵּל חַרְשָׁא כְּרוּב אַדּוֹן וְאִמֵּר וְלֹא יָכְלוּ לְהַגִּיד בֵּית אֲבוֹתָם וְזַרְעָם אִם מִיִּשְׂרָאֵל הֵם: 
 מצודת דוד  ואלה. הנזכרים למטה בני דליה וכו' הם היו העולים מתל מלח וכו' ושמות מקומות הן בבבל : ולא יכלו להגיד. כי לא ידעו מבני מי הם : בית אבותם וזרעם. היא היא כי זרעם ר''ל מזרע מי יצאו והוא כפל ענין בשמות נרדפים וכן אדמת עפר (דניאל יב) : (מצודת דוד)
{סב}  בְּנֵי דְלָיָה בְנֵי טוֹבִיָּה בְּנֵי נְקוֹדָא שֵׁשׁ מֵאוֹת וְאַרְבָּעִים וּשְׁנָיִם: (ס) {סג}  וּמִן הַכֹּהֲנִים בְּנֵי חֳבַיָּה בְּנֵי הַקּוֹץ בְּנֵי בַרְזִלַּי אֲשֶׁר לָקַח מִבְּנוֹת בַּרְזִלַּי הַגִּלְעָדִי אִשָּׁה וַיִּקָּרֵא עַל שְׁמָם: 
 מצודת דוד  ומן הכהנים. הם בני חביה וכו' : אשר לקח. הוא חוזר על בני ברזלי לומר שאביהם לקח אחת מבנות ברזלי לאשה ולזה היה נקרא עליהם שם ברזלי לומר עליהם בני ברזילי : (מצודת דוד)
{סד}  אֵלֶּה בִּקְשׁוּ כְתָבָם הַמִּתְיַחְשִׂים וְלֹא נִמְצָא וַיְגֹאֲלוּ מִן הַכְּהֻנָּה: 
 מצודת דוד  אלה. הכהנים האלה : כתבם. דבר כתוב מהם : המתיחשים. אשר יסופר בו סדר הדורות : ולא נמצא. בספר היחוס לא נמצאו אלה כתובים וזכורים : ויגאלו. ולכן נמאסו מן הכהונה : (מצודת דוד)
 מצודת ציון  ויגאלו. ענין טנוף ומאוס וכן לחם מגואל (מלאכי א') : (מצודת ציון)
{סה}  וַיֹּאמֶר הַתִּרְשָׁתָא לָהֶם אֲשֶׁר לֹא יֹאכְלוּ מִקֹּדֶשׁ הַקֳּדָשִׁים עַד עֲמֹד הַכֹּהֵן לְאוּרִים וְתוּמִּים: 
 מצודת דוד  התרשתא. הוא נחמיה בן חכליה וכן נאמר ויאמר נחמיה הוא התרשתא (לקמן ח) וארז''ל לפי שהיה משקה למלך והתירו לו חכמים לשתות יין נסך לכן נקרא התרשתא והיא מלה מורכבת התר שתא : אשר לא יאכלו. ר''ל משפטם היא אשר לא יאכלו מקדש הקדשים וארז''ל זו היא תרומה וקדשי המזבח : לאורים ותומים. לשאול בהם אם הם כהנים כשרים וכאומר עד שיבוא המשיח וישאלו אז באורים ותומים כי בבית השני לא היו האורים ותומים לשאול בהם : (מצודת דוד)
{סו}  כָּל הַקָּהָל כְּאֶחָד אַרְבַּע רִבּוֹא אַלְפַּיִם שְׁלֹשׁ מֵאוֹת וְשִׁשִּׁים: 
 מצודת דוד  כל הקהל כאחד. כולם יחד הישראלים והכהנים והלוים והנתינים ובני עבדי שלמה : ארבע רבוא וכו'. ובפרטן לא יעלו להחשבון הזה אבל לא חשב בפרטן כ''א הישראלים מבני יהודה ובנימין ועם מה שעלו מיתר השבטים היו כחשבון הזה וכן מפורש בס''ע, (והנה פרטי החשבון לא ישוו לפרטי החשבון הנזכר בספר עזרא פעם להוסיף פעם לגרוע והכלל החשבון הנספרים בפרטיות יוסיפו על מה שמוזכר בספר עזרא ויש משפחות שחשבם עזרא ולא הוזכרו פה וכן בהיפוך ובמספר ראשי העולים הוסיף פה לחשוב עוד את נחמני מה שלא זכרו עזרא כי עזריה רעמיה מספרת הנזכרים פה הלא המה שריה רעליה מספר רחום הנזכרים בעזרא כי קרובים הם בלשון ובשתי השמות נקראו וכמוהו רבים וגם פה נמצאו רבים זולתם בחלוף השמות משל עזרא אבל נחמני מהנראה כי הוא הוא הנתוסף בחשבון מספר ראשי העולים ויתכן כי נחמיה לא העתיק כל דברי עזרא כהויתן מבלי שנוי אבל העתיק תוכן הדברים והנה העליה הראשונה שעלו עם זרובבל היתה בשנת שתים לכורש הפרסי ואחר שנים רבות בשנת עשרים לדריוש בן אחשורוש אז עלה נחמיה ואז מצא ספר היחס ולכן נאמר כי נחמני הזה עם שעלה בראשונה עם זרובבל והיה אז רך בשנים ולא היה אז נחשב לראש והיה נכלל ביתר העולים אולם בימי נחמיה נתגדל בשנים ובמעלה לזה ראה נחמיה להוסיפו על הראשנים ולזכרו עמהם ובדבר הוספות המספר וגרעונו נאמר הלא רבים מהם כבר מתו בימי נחמיה וכן רבים בנים יולדו להם ונעשו גדולים ולזה בבוא נחמיה להזכיר במספרו את המשפחה הנוספה או הנגרעה כתב המספר כפי מה שמצאה עתה אם להוסיף אם לגרוע משל עזרא ומ''ש בראשית אמריו העולים משבי הגולה על הרוב יאמר לא על המעט הנולדים בא''י שלא היו מן העולים ויש מן המשפחות העולים בראשונה אשר ספו תמו בימי נחמיה והפליטה הנשארת נספחו להתחבר אל המשפחות הקרובות אליהן ועמהן נחשבו ויש מן המשפחות אשר היו אז אנשי מתי מספר ונספחו אז להתחבר אל המשפחות הקרובות להחשב עמהן ועתה בימי נחמיה פרו ורבו וחשבם משפחה לעצמה ובסוף אמריו כאשר כללם יחד ועם העולים מיתר השבטים עם שרחוק הדבר שלא יפחתו ולא יתוספו בימי נחמיה על המספר שהיה מאז הלא בחשבון מספר הפרטים נתוסף ובודאי כן נתוסף ביתר השבטים הנה מ''מ ראה נחמיה לכתוב כלל המספר מה שהיה מאז ולא כפי מה שהמה עתה וזה הוא לפי שהעולים משבי הגולה לא היו רק בחשבון הזה) : (מצודת דוד)
 מצודת ציון  רבוא. הוא עשרת אלפים : (מצודת ציון)
{סז}  מִלְּבַד עַבְדֵיהֶם וְאַמְהֹתֵיהֶם אֵלֶּה שִׁבְעַת אֲלָפִים שְׁלֹשׁ מֵאוֹת שְׁלֹשִׁים וְשִׁבְעָה וְלָהֶם מְשֹׁרֲרִים וּמְשֹׁרֲרוֹת מָאתַיִם וְאַרְבָּעִים וַחֲמִשָּׁה: (ס) 
 מצודת דוד  מלבד. החשבון הזה הוא מלבד עבדיהם ואמהותיהם של אלה הנזכרים והיו שבעת אלפים וכו' : משוררים ומשוררות. זכרים ונקבות לשורר בדרך כי עלו בשמחה ובטיול : מאתים וארבעים וחמשה. ובעזרא נאמר רק מאתים כי אותן המ''ה היו אז קטנים והיו נטפלים אל הגדולים ובימי נחמיה נתגדלו וחשב גם אותם : (מצודת דוד)
{סח}  גְּמַלִּים אַרְבַּע מֵאוֹת שְׁלֹשִׁים וַחֲמִשָּׁה (ס) חֲמֹרִים שֵׁשֶׁת אֲלָפִים שְׁבַע מֵאוֹת וְעֶשְׂרִים: 
 מצודת ציון  פרדיהם. הם הבאים מן הסוס והחמור : (מצודת ציון)
{סט}  וּמִקְצָת רָאשֵׁי הָאָבוֹת נָתְנוּ לַמְּלָאכָה הַתִּרְשָׁתָא נָתַן לָאוֹצָר זָהָב דַּרְכְּמֹנִים אֶלֶף מִזְרָקוֹת חֲמִשִּׁים כָּתְנוֹת כֹּהֲנִים שְׁלֹשִׁים וַחֲמֵשׁ מֵאוֹת: {ע}  וּמֵרָאשֵׁי הָאָבוֹת נָתְנוּ לְאוֹצַר הַמְּלָאכָה זָהָב דַּרְכְּמוֹנִים שְׁתֵּי רִבּוֹת וְכֶסֶף מָנִים אַלְפַּיִם וּמָאתָיִם: 
 מצודת דוד  נתנו למלאכה. אז כאשר עלו עם זרובבל נתנו נדבה למלאכת בית ה' ובעזרא הוזכר חשבון הזהב והכסף וכתנות הכהנים : התרשתא. הוא נחמיה : נתן לאוצר. נתן עתה לאוצר של בית ה' : כתנות כהנים. שילבשו אותם הכהנים בשעת העבודה : (מצודת דוד)
 מצודת ציון  דרכמונים. שם מטבע ידוע אצלם : (מצודת ציון)
{עא}  וַאֲשֶׁר נָתְנוּ שְׁאֵרִית הָעָם זָהָב דַּרְכְּמוֹנִים שְׁתֵּי רִבּוֹא וְכֶסֶף מָנִים אַלְפָּיִם וְכָתְנֹת כֹּהֲנִים שִׁשִּׁים וְשִׁבְעָה: (פ) 
 מצודת דוד  ומראשי. מקצת מראשי האבות נתנו עתה בימי נחמיה נתנו לאוצר המלאכה ר''ל אל המקום שאצרו שם הזהב והכסף לצורך מלאכת בדק הבית או להוסיף בבנין כי עיקר המקדש כבר נבנה : (מצודת דוד)
 מצודת ציון  מנים. שם משקל ליטרא : (מצודת ציון)
{עב}  וַיֵּשְׁבוּ הַכֹּהֲנִים וְהַלְוִיִּם וְהַשּׁוֹעֲרִים וְהַמְשֹׁרְרִים וּמִן הָעָם וְהַנְּתִינִים וְכָל יִשְׂרָאֵל בְּעָרֵיהֶם וַיִּגַּע הַחֹדֶשׁ הַשְּׁבִיעִי וּבְנֵי יִשְׂרָאֵל בְּעָרֵיהֶם: 
 מצודת דוד  ומן העם. מבני יהודה ובנימין : וכל ישראל. הם מיתר השבטים : בעריהם. אשר היו ערי נחלתם עד שלא גלו : ובני ישראל בעריהם. ואז היו בני ישראל בערי נחלתם : (מצודת דוד)
 מצודת ציון  ויגע. כמו והגיע : (מצודת ציון)
נחמיה פרק-ח
{א}  וַיֵּאָסְפוּ כָל הָעָם כְּאִישׁ אֶחָד אֶל הָרְחוֹב אֲשֶׁר לִפְנֵי שַׁעַר הַמָּיִם וַיֹּאמְרוּ לְעֶזְרָא הַסֹּפֵר לְהָבִיא אֶת סֵפֶר תּוֹרַת מֹשֶׁה אֲשֶׁר צִוָּה יְהוָה אֶת יִשְׂרָאֵל: 
 מצודת דוד  כאיש אחד. ר''ל חיש מהר כביאת איש אחד : (מצודת דוד)
 מצודת ציון  הסופר. החכם ובדח''ל סופר מברך ובור יוצא (חולין קי''ח) : (מצודת ציון)
{ב}  וַיָּבִיא עֶזְרָא הַכֹּהֵן אֶת הַתּוֹרָה לִפְנֵי הַקָּהָל מֵאִישׁ וְעַד אִשָּׁה וְכֹל מֵבִין לִשְׁמֹעַ בְּיוֹם אֶחָד לַחֹדֶשׁ הַשְּׁבִיעִי: 
 רש"י  ביום אחד לחדש השביעי. הוא יום של ראש השנה : (רש"י)
 מצודת דוד  מאיש וגו'. ר''ל הביא לפני כולם כי כולם נאספו שם : מבין לשמוע. בעל בינה להבין דברי הספר : ביום אחד וגו'. הוא ר''ה : (מצודת דוד)
 רלב"ג  וכל מבין לשמוע. אחשוב כי רמז בכל מבין לשמוע אל הטף כמו שאמרה התורה בפרשת הקה למען ישמעו ולמען ילמדו ובאר בזה כי לא יבואו שם מהטף רק המבינים לשמוע : (רלב"ג)
{ג}  וַיִּקְרָא בוֹ לִפְנֵי הָרְחוֹב אֲשֶׁר לִפְנֵי שַׁעַר הַמַּיִם מִן הָאוֹר עַד מַחֲצִית הַיּוֹם נֶגֶד הָאֲנָשִׁים וְהַנָּשִׁים וְהַמְּבִינִים וְאָזְנֵי כָל הָעָם אֶל סֵפֶר הַתּוֹרָה: 
 רש"י  מן האור. של תחלת היום : אל ספר התורה. היו כל העם מטים אזניהם : (רש"י)
 מצודת דוד  ויקרא בו. עזרא קרא בו : מן האור. מן אור הבוקר : והמבינים. בעלי בינה : ואזני וגו'. היו נוטים אזניהם לשמוע אל דברי תורה : (מצודת דוד)
 רלב"ג  ואזני כל העם אל ספר התורה. כלם היו מטים אזניהם לשמוע הדברים ולהבינם ולזה הוא מבואר שלא היו מדברים בדברים אחרים : (רלב"ג)
{ד}  וַיַּעֲמֹד עֶזְרָא הַסֹּפֵר עַל מִגְדַּל עֵץ אֲשֶׁר עָשׂוּ לַדָּבָר וַיַּעֲמֹד אֶצְלוֹ מַתִּתְיָה וְשֶׁמַע וַעֲנָיָה וְאוּרִיָּה וְחִלְקִיָּה וּמַעֲשֵׂיָה עַל יְמִינוֹ וּמִשְּׂמֹאלוֹ פְּדָיָה וּמִישָׁאֵל וּמַלְכִּיָּה וְחָשֻׁם וְחַשְׁבַּדָּנָה זְכַרְיָה מְשֻׁלָּם: (פ) 
 רש"י  אשר עשו לדבר. אותו מגדל עץ עשו לשם כך לקרות שם עליו ספר התורה : (רש"י)
 מצודת דוד  אשר עשו לדבר. הנעשה מתחלה בעבור זה : (מצודת דוד)
 רלב"ג  ויעמוד עזרא הסופר על מגדל עץ אשר עשו לדבר וגו'. הנה עשו זה כדי שיהיה גבוה על העם וישמעו כלם דבריו ולפי שהמגדל ההוא היה גבוה עשרה טפחים או יותר והיה חולק רשות לפני עצמו היו שם עמו מימינו ומשמאלו קצת אנשים כדי שלא יאמר דבר שבקדושה בפחות מעשרה : (רלב"ג)
{ה}  וַיִּפְתַּח עֶזְרָא הַסֵּפֶר לְעֵינֵי כָל הָעָם כִּי מֵעַל כָּל הָעָם הָיָה וּכְפִתְחוֹ עָמְדוּ כָל הָעָם: 
 רש"י  כי מעל כל העם היה. ועל כן ראוהו כולם : וכפתחו עמדו כל העם. וכאשר פתחו לקרות שתקו כל העם : עמדו. לשון שתיקה (שתקו) כמו עמדו ולא ענו עוד (איוב לב) : (רש"י)
 מצודת דוד  לעיני כל העם. כולם ראו בפתחו את הספר כי עמד על המגדל ממעל לכל העם ולזה ראו הכל : וכפתחו. כאשר פתח הספר או כאשר פתח פיו לדבר שתקו כל העם : (מצודת דוד)
 מצודת ציון  עמדו. ענין שתיקה כמו עמדו ולא ענו (איוב ל''ב) : (מצודת ציון)
 רלב"ג  וכפתחו עמדו כל העם. ר''ל שתכף שפתח ספר תורה עמדו כל העם על עמדם לא התנועעו איש ממקומו כדי שיוכלו להבין את דברי התורה : (רלב"ג)
{ו}  וַיְבָרֶךְ עֶזְרָא אֶת יְהוָה הָאֱלֹהִים הַגָּדוֹל וַיַּעֲנוּ כָל הָעָם אָמֵן אָמֵן בְּמֹעַל יְדֵיהֶם וַיִּקְּדוּ וַיִּשְׁתַּחֲוֻּ לַיהוָה אַפַּיִם אָרְצָה: 
 רש"י  במועל ידיהם. בנשיאות ידיהם שנשאו כפיהם למעלה להודות להקב''ה כענין שנאמר ויפרוש כפיו השמים (מלכים א' ח) : (רש"י)
 מצודת דוד  אמן אמן. הכפל לחזק : במועל ידיהם. ברוממות ידיהם למעלה : אפים. כ''א על פניו ארצה : (מצודת דוד)
 מצודת ציון  במועל. מלשון העלאה והרמה : ויקדו. כפפו הקדקוד : (מצודת ציון)
 רלב"ג  ויברך עזרא את ה' האלהים וגו'. זו ברכת התורה וידמה מזה שכבר ברך קודם קריאתו התורה : במועל ידיהם. ר''ל שנשאו ידיהם למעלה לה' יתברך בענותם אמן : (רלב"ג)
{ז}  וְיֵשׁוּעַ וּבָנִי וְשֵׁרֵבְיָה יָמִין עַקּוּב שַׁבְּתַי הוֹדִיָּה מַעֲשֵׂיָה קְלִיטָא עֲזַרְיָה יוֹזָבָד חָנָן פְּלָאיָה וְהַלְוִיִּם מְבִינִים אֶת הָעָם לַתּוֹרָה וְהָעָם עַל עָמְדָם: 
 רש"י  מבינים את העם. שהיו מתרגמין לעם דברי תורה : על עמדם. שהיו עומדים על רגליהם : (רש"י)
 מצודת דוד  מבינים. הם היו מבינים ומודיעים להעם את דברי התורה שקרא עזרא : על עמדם. על מקום מעמדם ולא זזו ממקומם : (מצודת דוד)
 רלב"ג  מבינים את העם לתורה. ר''ל שהם מבארים להם התורה : (רלב"ג)
{ח}  וַיִּקְרְאוּ בַסֵּפֶר בְּתוֹרַת הָאֱלֹהִים מְפֹרָשׁ וְשׂוֹם שֶׂכֶל וַיָּבִינוּ בַּמִּקְרָא: (ס) 
 רש"י  ושום שכל. ושימת חכמה ושום לשון פעול : (רש"י)
 מצודת דוד  ויקראו. ר''ל שמעו קול הקריאה כי עזרא לבד היה הקורא : מפורש. קריאה מפורשת לדעת ולהבין מה שנאמר בה : ושום שכל וכו'. שמו שכלם ר''ל נתנו לבם להשכיל אמיתת הענין והשכילו להבין במקרא : (מצודת דוד)
 מצודת ציון  ושום. מלשון שימה : (מצודת ציון)
 רלב"ג  ויקראו בספר בתורת האלהים וגו'. ר''ל שהלוים קראו בספר בתורת האלהים דבר מפורש כי תרגמוהו להם ולא די להם שתרגמוהו להם בלשון מובן אצלם אבל השתדלו בשימת שכל וחכמה בענין הדבר המתורגם וזה היה כשבארו להם הכונה אשר בעבורה אמרה התורה זה ויבינו אותם בצורת הקריאה בתורה שתסכים אל המכוון בה וזה היה כשינוחו בקריאתם במקומות שהוא סוף באופן מה ולא ינוחו במה שהוא אמצע : (רלב"ג)
{ט}  וַיֹּאמֶר נְחֶמְיָה הוּא הַתִּרְשָׁתָא וְעֶזְרָא הַכֹּהֵן הַסֹּפֵר וְהַלְוִיִּם הַמְּבִינִים אֶת הָעָם לְכָל הָעָם הַיּוֹם קָדֹשׁ הוּא לַיהוָה אֱלֹהֵיכֶם אַל תִּתְאַבְּלוּ וְאַל תִּבְכּוּ כִּי בוֹכִים כָּל הָעָם כְּשָׁמְעָם אֶת דִּבְרֵי הַתּוֹרָה: 
 רש"י  היום קדוש. כי יום ר''ה הוא : כי בוכים כל העם. מפני שלא קיימו התורה כראוי : (רש"י)
 מצודת דוד  המבינים. אשר היו מבינים את העם את דברי התורה : לכל העם. הם אמרו לכל העם הלא היום קדוש הוא לה' כי ר''ה הוא ואין מהראוי להתאבל ולבכות בו : כשמעם וגו'. כי ראו שלא קיימו את התורה כראוי : (מצודת דוד)
 רלב"ג  היום קדוש הוא לה' אלהיכם. זה מבואר כי הוא היה יום זכרון תרועה והוא אשר נקראהו ראש השנה : כי בוכים כל העם וגו'. ידמה שקראו להם במקום הקללות למען ייראו את ה' : (רלב"ג)
{י}  וַיֹּאמֶר לָהֶם לְכוּ אִכְלוּ מַשְׁמַנִּים וּשְׁתוּ מַמְתַקִּים וְשִׁלְחוּ מָנוֹת לְאֵין נָכוֹן לוֹ כִּי קָדוֹשׁ הַיּוֹם לַאֲדֹנֵינוּ וְאַל תֵּעָצֵבוּ כִּי חֶדְוַת יְהוָה הִיא מָעֻזְּכֶם: 
 רש"י  לאין נכון לו. לעני שאין מזומן לו מאכלו : (רש"י)
 מצודת דוד  משמנים. מאכלי שמן : ממתקים. משקים מתוקים : לאין נכון לו. למי שאין המזון נכון ומזומן לו ר''ל לדלת העם : כי חדות ה'. ר''ל שמחת י''ט שהיא שמחה של מצוה היא תתן לכם עוז ותעצומות : (מצודת דוד)
 מצודת ציון  מנות. ענין חלק ומתן כמו והיה לך למנה (שמות כ''ט) : (מצודת ציון)
 רלב"ג  לכו אכלו משמנים וגו'. אמר זה בעבור עונג יום טוב. ובעבור שהתורה צותה לנו בכל שמחותינו בחגינו לשמח האביונים בכל הטוב אשר נתן ה' לנו צוה אותם שישלחו מנות לאשר אין נכון ומזומן והם העניים ולפי שעד חצי היום קראו בתורה למדנו מזה שהמועדים נתנו לשמח בקצתם הנפש והוא העסק בתורה ולשמח בקצתם הגוף והוא ההתענג במזונות ובמשקים הערבים : כי חדות ה' היא מעזכם. ר''ל המבצר והחוזק שתתחזקו בו הוא שתשמחו במה שרצה ה' יתברך שתשמחו בו והם המועדים כי בהם הישרה נפלאה להשיג ה' יתברך כמו שבארנו בפירוש התורה ועם השמחה והרחבת נפש יתכן שיושג זה יותר. ואפשר שנאמר שהרצון בו שהוא ראוי שתשמחו במה ששמעתם מהתורה כדי שתתישרו לשמרה והוא המעוז והחוזק שתקחו מזה כי שמחתכ' בו תורה שרצונכם לנהג לפי התורה וזה הוא מה שאמר אחר זה וילכו כל העם לאכול ולשתות ולשלוח מנות וגו' : (רלב"ג)
{יא}  וְהַלְוִיִּם מַחְשִׁים לְכָל הָעָם לֵאמֹר הַסּוּ כִּי הַיּוֹם קָדֹשׁ וְאַל תֵּעָצֵבוּ: 
 רש"י  מחשים. היו מזהירין לכל העם לחשות שלא יבכו עוד : הסו. ל' שתיקה כמו ויהס כלב (מדבר י''ג) : (רש"י)
 מצודת דוד  מחשים. היו משתקים את כל העם ואמרו להם שתקו מן הבכי : (מצודת דוד)
 מצודת ציון  מחשים. משתיקים כמו עת לחשות (קהלת ג') : הסו. שתקו כמו ויהס כלב (במדבר י''ג) : (מצודת ציון)
 רלב"ג  והלוים מחשים וגו'. ר''ל שהם היו משתקים העם מהבכי והתאבל : הסו. שתקו : (רלב"ג)
{יב}  וַיֵּלְכוּ כָל הָעָם לֶאֱכֹל וְלִשְׁתּוֹת וּלְשַׁלַּח מָנוֹת וְלַעֲשׂוֹת שִׂמְחָה גְדוֹלָה כִּי הֵבִינוּ בַּדְּבָרִים אֲשֶׁר הוֹדִיעוּ לָהֶם: (ס) 
 מצודת דוד  ולשלח מנות. לאין נכון לו : כי הבינו. השכילו וידעו בדברי התורה אשר הודיעו להם ושמחו בזה : (מצודת דוד)
{יג}  וּבַיּוֹם הַשֵּׁנִי נֶאֶסְפוּ רָאשֵׁי הָאָבוֹת לְכָל הָעָם הַכֹּהֲנִים וְהַלְוִיִּם אֶל עֶזְרָא הַסֹּפֵר וּלְהַשְׂכִּיל אֶל דִּבְרֵי הַתּוֹרָה: 
 רש"י  וביום השני. של ראש השנה : (רש"י)
 מצודת דוד  וביום השני. של ר''ה כי בימי עזרא עברוהו לאלול ועשו שני ימים טובים של ר''ה כן ארז''ל : לכל העם. של כל העם : ולהשכיל. לקרות בה בכוונת הלב לדעת מצות ה' אשר תעשינה : (מצודת דוד)
{יד}  וַיִּמְצְאוּ כָּתוּב בַּתּוֹרָה אֲשֶׁר צִוָּה יְהוָה בְּיַד מֹשֶׁה אֲשֶׁר יֵשְׁבוּ בְנֵי יִשְׂרָאֵל בַּסֻּכּוֹת בֶּחָג בַּחֹדֶשׁ הַשְּׁבִיעִי: {טו}  וַאֲשֶׁר יַשְׁמִיעוּ וְיַעֲבִירוּ קוֹל בְּכָל עָרֵיהֶם וּבִירוּשָׁלִַם לֵאמֹר צְאוּ הָהָר וְהָבִיאוּ עֲלֵי זַיִת וַעֲלֵי עֵץ שֶׁמֶן וַעֲלֵי הֲדַס וַעֲלֵי תְמָרִים וַעֲלֵי עֵץ עָבֹת לַעֲשֹׂת סֻכֹּת כַּכָּתוּב: (פ) 
 רש"י  ואשר ישמיעו. וצוו אשר ישמיעו קול לחוג את חג הסוכות וכן נוהג המקרא לדבר כענין הזה כמו אמור לנער ויעבור לפנינו (שמואל א' ט') : ועלי הדס. מפורש במסכת סוכה זה הדס שוטה שאינו ראוי ללולב כי אם לעשות סוכה : ועלי תמרים. ללולב : ועלי עץ עבות. זה הדס הראוי ללולב כמפורש במסכת סוכה : (רש"י)
 מצודת דוד  ואשר ישמיעו. הוא מקרא קצר וכאלו נאמר וצוו אשר ישמיעו וכו' : עלי זית. ענפים כשהם עם העלים : עץ שמן. הוא מין אילן סרק : ועלי הדס. ארז''ל שהוא הדס שוטה שאין כשר ללולב וצוו להביאו לסכך בהם את הסוכה עם עלי זית ועלי עץ שמן. ועלי תמרים. זה לולב : עץ עבות. זה ההדס אשר עליו קלועים זה בזה הכשר ללולב וה''ה שצוו להביא האתרוג וערבי נחל ולא זכרם לקצר בדבר המובן : לעשות סוכות. לסכך בהם את הסוכות ומוסב על עלי זית ועלי עץ שמן ועלי הדס : (מצודת דוד)
 מצודת ציון  ויעבירו קול. הוא ענין הכרזה כמו ויעבירו קול במחנה (שמות ל''ו) : עבות. מלשון עב ור''ל מרובה בעלים וקלועים זע''ז וכן שתי עבותות הזהב (שם כ''ח) : (מצודת ציון)
 רלב"ג  צאו ההר והביאו עלי זית וגו'. ר''ל עצים עם עלים לעשות סוכה : ועלי הדס. לפי שזכר אחר זה ועלי עץ עבות למדנו שההדס שנזכר תחלה אינו עץ עבות וידמה שבחרו אלו קצתם ליופי וקצתם לריח טוב : (רלב"ג)
{טז}  וַיֵּצְאוּ הָעָם וַיָּבִיאוּ וַיַּעֲשׂוּ לָהֶם סֻכּוֹת אִישׁ עַל גַּגּוֹ וּבְחַצְרֹתֵיהֶם וּבְחַצְרוֹת בֵּית הָאֱלֹהִים וּבִרְחוֹב שַׁעַר הַמַּיִם וּבִרְחוֹב שַׁעַר אֶפְרָיִם: {יז}  וַיַּעֲשׂוּ כָל הַקָּהָל הַשָּׁבִים מִן הַשְּׁבִי סֻכּוֹת וַיֵּשְׁבוּ בַסֻּכּוֹת כִּי לֹא עָשׂוּ מִימֵי יֵשׁוּעַ בִּן נוּן כֵּן בְּנֵי יִשְׂרָאֵל עַד הַיּוֹם הַהוּא וַתְּהִי שִׂמְחָה גְּדוֹלָה מְאֹד: 
 מצודת דוד  וישבו בסוכות. ר''ל ישבו בהם בקביעות רב כמו שראוי להיות : כי לא עשו. ר''ל עשו המצוה מן המובחר אשר לא עשו כן מימי ישוע בן נון והוא הפוך כמו כי לא עשו בני ישראל כן מימי וכו' עד היום ההוא : ותהי שמחה. על אשר קיימו המצוה בתקון רב : (מצודת דוד)
 רלב"ג  כי לא עשו מימי ישוע בן נון כן בני ישראל. ר''ל להיות לב כל הבאים שם טוב עם ה' ולקרוא יום ביום בספר תורת האלהים וידמה שכן עשו בימי יהושע בן נון לקרוא גם כן בספר תורת האלהים. או יהיה שב אמרו כי לא עשו כן לעשות הסוכות ולב כלם לה' : (רלב"ג)
{יח}  וַיִּקְרָא בְּסֵפֶר תּוֹרַת הָאֱלֹהִים יוֹם בְּיוֹם מִן הַיּוֹם הָרִאשׁוֹן עַד הַיּוֹם הָאַחֲרוֹן וַיַּעֲשׂוּ חָג שִׁבְעַת יָמִים וּבַיּוֹם הַשְּׁמִינִי עֲצֶרֶת כַּמִּשְׁפָּט: (פ) 
 רש"י  יום ביום. בכל יום ויום : (רש"י)
 מצודת דוד  ויקרא. עזרא קרא לפני העם בכל יום מן יום הראשון מימי החג עד וכו'. ויעשו חג. הקריבו קרבנות החג : עצרת. עשו עצרת והקריבו בו הקרבנות הראוים כמשפט התורה : (מצודת דוד)
נחמיה פרק-ט
{א}  וּבְיוֹם עֶשְׂרִים וְאַרְבָּעָה לַחֹדֶשׁ הַזֶּה נֶאֶסְפוּ בְנֵי יִשְׂרָאֵל בְּצוֹם וּבְשַׂקִּים וַאֲדָמָה עֲלֵיהֶם: 
 רש"י  ואדמה עליהם. העלו עפר על ראשם : (רש"י)
 מצודת דוד  נאספו. לירושלים לשוב לה' על מעלם : ובשקים. ובלבישת שקים והוא מענין תשובה והכנעה : ואדמה. ועפר על ראשם וגם זה מענין תשובה : (מצודת דוד)
 רלב"ג  נאספו בני ישראל בצום ובשקים ואדמה עליהם. ידמה שעל דבר מה שהתחתנו עם גויי הארץ עשו זה שתהיה להם כפרה מה' יתברך ואף על פי שכבר טהרם עזרא מזה כמו שקדם ידמה שבאו אחר זה שם אנשים מהשבי אשר התגעלו בזה החטא ולזה הוצרכו אז להבדל מכל בני נכר : (רלב"ג)
{ב}  וַיִּבָּדְלוּ זֶרַע יִשְׂרָאֵל מִכֹּל בְּנֵי נֵכָר וַיַּעַמְדוּ וַיִּתְוַדּוּ עַל חַטֹּאתֵיהֶם וַעֲוֹנוֹת אֲבֹתֵיהֶם: 
 רש"י  מכל בני נכר. ומנשיהם של העכו''ם כמו שנאמר למעלה : (רש"י)
 מצודת דוד  מכל בני נכר. מנשים של העובדי כוכבים ובניהן וכמ''ש בעזרא : (מצודת דוד)
{ג}  וַיָּקוּמוּ עַל עָמְדָם וַיִּקְרְאוּ בְּסֵפֶר תּוֹרַת יְהוָה אֱלֹהֵיהֶם רְבִעִית הַיּוֹם וּרְבִעִית מִתְוַדִּים וּמִשְׁתַּחֲוִים לַיהוָה אֱלֹהֵיהֶם: (פ) 
 מצודת דוד  על עמדם. על מעמדם ולא זזו ממקומם : (מצודת דוד)
 רלב"ג  ויקראו בספר תורת ה' אלהיהם רביעית היום. למדנו מזה שביום צום ראוי לקרא בספר התורה ברביעית היום הראשון וברביעית היום האחרון יתודו וישתחוו לה' יתברך ויתפללו לפניו לכפר עונותיהם כי אז הם בלב נשבר ונדכא מצער התענית והחצי מהיום אשר בין שתי הרביעיות האלו ראוי שיפשפשו במעשיהם ויתקנו המעוות כי אז יתכן שתהיה תפלתם נשמעת כמו שמצאנו במשה שלא התפלל על חטא העגל כי אם אחר שטהר ישראל ממנו לפי מה שאפשר : (רלב"ג)
{ד}  וַיָּקָם עַל מַעֲלֵה הַלְוִיִּם יֵשׁוּעַ וּבָנִי קַדְמִיאֵל שְׁבַנְיָה בֻּנִּי שֵׁרֵבְיָה בָּנִי כְנָנִי וַיִּזְעֲקוּ בְּקוֹל גָּדוֹל אֶל יְהוָה אֱלֹהֵיהֶם: 
 רש"י  על מעלה הלוים. מעלות היו שם שהלוים עומדים שם עליהם בשעה שאמרו שירה : (רש"י)
 מצודת דוד  ויקם. על ישוע לבד חוזר וכאומר ויקם וכו' ישוע וכן בני וכו' : על מעלה הלוים. על המעלה שהיו הלוים עומדים עליה לדבר בשיר : בקול גדול. לעורר את הכוונה : (מצודת דוד)
 רלב"ג  ויקם על מעלה הלוים. ר''ל על המקום העליון אשר עומדים שם הלוים באמרם השיר : (רלב"ג)
{ה}  וַיֹּאמְרוּ הַלְוִיִּם יֵשׁוּעַ וְקַדְמִיאֵל בָּנִי חֲשַׁבְנְיָה שֵׁרֵבְיָה הוֹדִיָּה שְׁבַנְיָה פְתַחְיָה קוּמוּ בָּרֲכוּ אֶת יְהוָה אֱלֹהֵיכֶם מִן הָעוֹלָם עַד הָעוֹלָם וִיבָרְכוּ שֵׁם כְּבוֹדֶךָ וּמְרוֹמַם עַל כָּל בְּרָכָה וּתְהִלָּה: 
 רש"י  מן העולם ועד העולם. מתחלת העולם ועד תכליתו יהי ברוך : ויברכו שם כבודך. עכשיו דברו הלוים כלפי שכינה בתפלה ויברכו שם כבודך כי הוא גדול ומרומם על כל ברכה ותהלה כי כל הברכות ותהלות שלו הם ד''א ומרומם על כל ברכה ותהלה שאין בריה יכולה לברכו ולהללו כפי גדלו ורוממותו שהוא מרומם ונשא יותר מה שאין הפה יכולה לדבר : (רש"י)
 מצודת דוד  ויאמרו. אל העם אמרו קומו בזריזות וברכו וכו' : מן העולם וכו'. ר''ל המושל מקצות העולם עד קצתו : ויברכו. חזרו פניהם כלפי המקום ב''ה ואמרו הן בני ישראל יברכו שם כבודך אבל אתה מרומם על כל ברכה ותהלה כי אין לספר כל תהלתך : (מצודת דוד)
 רלב"ג  קומו ברכו את ה' אלהיכם וגו'. הם היו אומרים אל העם שיברכו את ה' שהוא אלהיהם מן היות העולם וכל עוד שיהיה העולם נמצא כי ה' יתברך הוא תמיד נמצא לא סר ולא יסור ואחר זה השלימו זאת הברכה כאלו הם מדברים עם ה' יתברך ואמרו ויברכו ישראל שם כבודך שהוא מרומם על כל ברכה ותהלה ר''ל שלא נוכל לברכו ולהללו בשום פנים שלא יהיה ה' יתברך מרומם על כל הברכות ותהלות ההם ואפילו מלאכי השרת כשיברכוהו ויהללוהו הנה הוא מרומם לאין שעור על כל ברכותיהם ותהלותיהם כמו שבארנו בראשון ובחמישי מספר מלחמות ה'. והנה למדנו מזה שישראל היו עונין על הברכות במקדש ברוך ה' אלהינו מן העולם ועד העולם וברוך שם כבודו ומרומם על כל ברכה ותהלה. ואחר זה אמרו הלוים כל אלו הדברים הנפלאים והשלמים הנזכרים אחר זה וראינו לבארם באור שלם לבאר מה שבאלו הדברים מהשלמות : (רלב"ג)
{ו}  אַתָּה הוּא יְהוָה לְבַדֶּךָ (את) אַתָּה עָשִׂיתָ אֶת הַשָּׁמַיִם שְׁמֵי הַשָּׁמַיִם וְכָל צְבָאָם הָאָרֶץ וְכָל אֲשֶׁר עָלֶיהָ הַיַּמִּים וְכָל אֲשֶׁר בָּהֶם וְאַתָּה מְחַיֶּה אֶת כֻּלָּם וּצְבָא הַשָּׁמַיִם לְךָ מִשְׁתַּחֲוִים: 
 מצודת דוד  שמי השמים. הם השמים העליונים אשר המה ממעל השמים הנראים : וכל צבאם. הם הכוכבים ומזלות : ואתה מחיה. אתה נותן חיות ומזון לכולם : (מצודת דוד)
 רלב"ג  אתה הוא ה' לבדך. כי לא ישתתף עמך בזה השם אחד מהנמצאות כי ההיות הוא לך מעצמך וכל היות אשר לזולתך הוא עלול מן ההיות אשר לך ולזה יאמר שם ההיות באמתות ובקדימה על ה' יתברך. ועל זולתו יאמר בשתוף ובאיחור : אתה עשית את השמים. והם הגלגלים השמונה. ושמי השמים הם הגלגלים העובדים כל גלגל וגלגל בתנועותיהם : וכל צבאם. הם הכוכבים אשר בעבורם היה רבוי הגלגלים ועשית הארץ. וכל אשר עליה מהצמחים והבעלי חיים : הימים וכל אשר בהם. מהדגים והצמחים כמו האלמוגים שיתהוו בהם וקצת עשבים שגדלים במים : ואתה מחיה את כלם. ומעמיד אותם ר''ל שאין מעשיך אלו כדרך מעשי האדם שאחר שנעשו לא יתלה קיומם בקיום העושה אותם אבל מעשי ה' יתברך קיומם במה שישפע עליהם תמיד מה' יתברך ולזה הוא מחיה את כלם : וצבא השמים לך משתחוים. ר''ל שהם כלם נכנעים לו יתברך ובשליחותו הם מתנועעים כמו שבארנו בחמישי מספר מלחמות ה' : (רלב"ג)
{ז}  אַתָּה הוּא יְהוָה הָאֱלֹהִים אֲשֶׁר בָּחַרְתָּ בְּאַבְרָם וְהוֹצֵאתוֹ מֵאוּר כַּשְׂדִּים וְשַׂמְתָּ שְּׁמוֹ אַבְרָהָם: 
 רש"י  ושמת. טעמו למעלה בשי''ן לפי שמשמעותו בלשון עבר : (רש"י)
 מצודת דוד  מאור כשדים. ארז''ל כי נמרוד השליכו לכבשן אש בארץ כשדים וה' הצילו : אברהם. המורה על רוב הגדולה שיהיה לאב המון גוים כמ''ש בתורה : (מצודת דוד)
 רלב"ג  אתה הוא ה' האלהים אשר בחרת באברם. ולזה הוצאתו מאור כשדים כדי שילך לארץ הנבחרת למען יהיה זרעו נבחר כמו שבארנו בבאורנו לדברי התורה : ושמת שמו אברהם. כשרצית שיהיה לו בן משרה אשר היה ממנו הזרע הנבחר אשר בעבורו היה אב ואדון להמון גוים כי ממנו היה הזרע שזכה לרשת ארץ שבעה עממין. והנה (ח) מצאת לבב אברהם נאמן לפניך ולזה כרת עמו הברית בין הבתרים לתת את ארץ הכנעני החתי האמורי והפרזי והיבוסי והגרגשי באופן שתנתן לזרעו. והנה לא זכר שאר האומות שאמר לו ה' יתברך שיתן לזרעו לפי שהוא אמר אחר זה ותקם את דבריך ולא נתקיים עדיין ענין נתינת שאר האומות והכל יהיה נשלם בעת ביאת הגואל כמו שבארנו בבאורנו לדברי תורה. והנה בסוף הענין הקמת את דבריך כי צדיק וישר אתה ולא תמנע מבעל חק חקו שאמרת לתת לו מהטוב ולזה רצית להגיע לזרע אברהם זה הטוב כאשר יהיו ראוים לו גם המצאת להם מה שקנו בו מהשלמות באופן שיהיו ראויים לזאת הטובה. והנה מהשגחתך על האבות (ט) ראית את עני אבותינו במצרים וירדה השגחתך להצילם ושמעת גם כן זעקתם על ים סוף כשרדף פרעה אחריהם ואבד מהם מנוס כי הים היה להם מצד אחד וחיל פרעה מצד אחר אז מהרת להצילם. ולא די שהצלת אותם אבל השתדלת לעשות מה שתעשה לך שם בו. והם (י) האותות והמופתים שנתת בפרעה ובכל עבדיו ובכל עם ארצו כי זה היה סבה לעשות לה' יתברך שם וזה שנספר תמיד באזני בנינו ובני בנינו אלו האותות וידעו כלם כי הוא ה'. והנה במה שהשפעת מהטוב הנפשי לישראל באלו המכות אשר הכית פרעה ועבדיו ועמו בכל מכה לא היה מהעול כלל כי ידעת כי כלם הרשיעו על ישראל לענותם בענוים נפלאים ודמו לכלותם בגזרותיהם במה שגזרו שכל הבן הילוד ישליכו היאורה. ובזה הוסר הספק איך היה נענש פרעה וה' יתברך הקשה את לבו וזה כי הוא לא היה נענש על מה שהקשה ה' יתברך בו את לבו אבל היה ראוי לעונש מצד מה שהרשיע כנגד ישראל ורצה ה' יתברך בהטילו העונש עליו שיגיע מזה תועלת לישראל שידעו כי הוא ה' ולזה הבטיח ה' יתברך אברהם שיחדש אלו המופתים בצאתם ממצרים באמרו וגם את הגוי אשר יעבודו דן אנכי ובזה נתבאר לאברהם קיום היעוד שיעדו ה' יתברך מענין ירושת הארץ אשר בעבורו שאל אות ואמר במה אדע כי אירשנה כי בסבת אלו האותות קנה זרעו מהשלמות מה שהיה ראוי בו לירושת הארץ כמו שבארנו בבאורנו לדברי התורה. וזולת האותות והמופתים שהרבית לעשות במצרים עשית עוד מהמופת כדי ידעו כלם כי אתה ה'. והוא (יא) שכבר בקעת הים לפני ישראל כשרדף פרעה אחריהם ויעברו בני ישראל בתוך הים ביבשה ואת רודפיהם השלכת בכח במצולות הים וצללו בהם במהירות כמו שתצלול האבן במים עזים. ועשית עוד מהמופתים לישראל למען ידעוך שכבר (יב) הנחיתם בעמוד ענן יומם ועמוד האש לילה להאיר להם את הדרך אשר ילכו וגם בחנותם לא המיש עמוד הענן יומם ועמוד האש לילה לפני העם. והפלגת עוד לחדש להם מהמופת יקנו בו השלמות האמתי. והוא שכבר (יג) ירדה שכינתך על הר סיני ועיניהם רואות ודברת עמהם משמים על דרך פלא באותם הקולות הנפלאים שהיו העם רואים שומעים ונתת להם בזה האופן עשרת הדברים שכללו משפטים ישרים והם לא תחמוד ולא תענה ולא תנאף ולא תגנוב ולא תרצח וכבד. ותורות אמת הם אנכי ולא יהיה לך. והחקים והמצות הטובים הם לא תשא וזכור. שעם היותם חקים הם מבוארי התועלת כמו שבארנו כל זה בפרשת וישמע יתרו : (רלב"ג)
{ח}  וּמָצָאתָ אֶת לְבָבוֹ נֶאֱמָן לְפָנֶיךָ וְכָרוֹת עִמּוֹ הַבְּרִית לָתֵת אֶת אֶרֶץ הַכְּנַעֲנִי הַחִתִּי הָאֱמֹרִי וְהַפְּרִזִּי וְהַיְבוּסִי וְהַגִּרְגָּשִׁי לָתֵת לְזַרְעוֹ וַתָּקֶם אֶת דְּבָרֶיךָ כִּי צַדִּיק אָתָּה: 
 רש"י  וכרות עמו. לשון פעול : (רש"י)
 מצודת דוד  לתת לזרעו. מפני אריכת הדברים חזר לומר שוב מלת לתת וכן דרך המקרא. ותקם. וקיימת : (מצודת דוד)
{ט}  וַתֵּרֶא אֶת עֳנִי אֲבֹתֵינוּ בְּמִצְרָיִם וְאֶת זַעֲקָתָם שָׁמַעְתָּ עַל יַם סוּף: 
 מצודת דוד  ותרא. נתת לב לראות בעניים ולגאלם : (מצודת דוד)
 מצודת ציון  עני. מלשון עינוי : (מצודת ציון)
{י}  וַתִּתֵּן אֹתֹת וּמֹפְתִים בְּפַרְעֹה וּבְכָל עֲבָדָיו וּבְכָל עַם אַרְצוֹ כִּי יָדַעְתָּ כִּי הֵזִידוּ עֲלֵיהֶם וַתַּעַשׂ לְךָ שֵׁם כְּהַיּוֹם הַזֶּה: 
 רש"י  כי הזידו. כי הרשיעו עליהם כמו כי בדבר אשר זדו עליהם (שמות יח) : שם. רצון בלע''ז : (רש"י)
 מצודת דוד  הזידו עליהם. הרשיעו על ישראל להעבידם בקושי ובפרך : כהיום הזה. אשר נתפרסם שמך עד מאד : (מצודת דוד)
{יא}  וְהַיָּם בָּקַעְתָּ לִפְנֵיהֶם וַיַּעַבְרוּ בְתוֹךְ הַיָּם בַּיַּבָּשָׁה וְאֶת רֹדְפֵיהֶם הִשְׁלַכְתָּ בִמְצוֹלֹת כְּמוֹ אֶבֶן בְּמַיִם עַזִּים: 
 מצודת דוד  במצולות. השלכתם למטה בעומק הים כמו אבן הנופל לקרקעות המים אף אם הם חזקים ורדופים מאד : (מצודת דוד)
 מצודת ציון  בקעת. חלקת לשנים : במצולות. עומק המים כמו ותשלך במצולות ים (מיכה ז') : עזים. מל' עוז וחזק : (מצודת ציון)
{יב}  וּבְעַמּוּד עָנָן הִנְחִיתָם יוֹמָם וּבְעַמּוּד אֵשׁ לַיְלָה לְהָאִיר לָהֶם אֶת הַדֶּרֶךְ אֲשֶׁר יֵלְכוּ בָהּ: 
 רש"י  יומם. בכל יום ויום : (רש"י)
 מצודת דוד  ובעמוד ענן. על ידי עמוד הענן הנהגתם ביום להורות להם הדרך אשר ילכו בה : (מצודת דוד)
 מצודת ציון  הנחיתם. הנהגתם כמו ולא נחם (שמות י''ג) : (מצודת ציון)
{יג}  וְעַל הַר סִינַי יָרַדְתָּ וְדַבֵּר עִמָּהֶם מִשָּׁמָיִם וַתִּתֵּן לָהֶם מִשְׁפָּטִים יְשָׁרִים וְתוֹרוֹת אֱמֶת חֻקִּים וּמִצְוֹת טוֹבִים: 
 רש"י  ודבר. כמו ולדבר כמו שנאמר מן השמים השמיעך את קולו ליסרך (דברים ד') : (רש"י)
 מצודת דוד  ודבר עמהם. דברת עמהם : משמים. כי הרכין את השמים ופירש על ההר : (מצודת דוד)
{יד}  וְאֶת שַׁבַּת קָדְשְׁךָ הוֹדַעַתָ לָהֶם וּמִצְווֹת וְחֻקִּים וְתוֹרָה צִוִּיתָ לָהֶם בְּיַד מֹשֶׁה עַבְדֶּךָ: 
 רלב"ג  ואת שבת קדשך הודעת להם קודם זה בדבר המן שנתבאר בו לכל ישראל איזה יום הוא שבת כי ביום הששי מצאו במה שלקטו משנה על אשר ילקטו יום יום כדי שיספיק להם לשבת ובשבת לא ירד ובזה הודיע להם ה' ענין השבת שהוא קדוש בזה האופן שנפלא. ואחר ששמעו ישראל עשרת הדברים ויראו פן ימותו אם ישמעו עוד דברי ה' יתברך בזה האופן אמרו למשה דבר אתה עמנו ואל ידבר עמנו אלהים פן נמות ואז צוה ה' יתברך לישראל מצות וחקים ותורה ביד משה עבדו. והנה הרבית להם עוד מופתיך למשכם לעבודתיך : (רלב"ג)
{טו}  וְלֶחֶם מִשָּׁמַיִם נָתַתָּה לָהֶם לִרְעָבָם וּמַיִם מִסֶּלַע הוֹצֵאתָ לָהֶם לִצְמָאָם וַתֹּאמֶר לָהֶם לָבוֹא לָרֶשֶׁת אֶת הָאָרֶץ אֲשֶׁר נָשָׂאתָ אֶת יָדְךָ לָתֵת לָהֶם: 
 רש"י  לרעבם. מן רעב יאמר לרעבם כמו מן צמא לצמאם : אשר נשאת את ידך. בשבועה כמו אשר נשאתי את ידי לתת אותה (שמות ו') : (רש"י)
 מצודת דוד  ולחם. הוא המן : לרעבם. להשביעם מן הרעבון : לצמאם. לרוות צמאונם : ותאמר להם. הבטחת להם : נשאת את ידך. ענין שבועה היא בהרמת ידו אל עצמו וכמ''ש אשר נשאתי את ידי וכו' (שמות ו) : (מצודת דוד)
 רלב"ג  נתת להם במדבר לרעבם לחם מן השמים והוא המן והצאת להם מים מסלע לצמאם וזה קרה להם פעמים בהיותם במדבר ותאמר להם אחר זה לבוא שם מרגלים כדי שיתישרו לרשת את הארץ אשר נשבעת לאבותיהם לתת להם : (רלב"ג)
{טז}  וְהֵם וַאֲבֹתֵינוּ הֵזִידוּ וַיַּקְשׁוּ אֶת עָרְפָּם וְלֹא שָׁמְעוּ אֶל מִצְוֹתֶיךָ: 
 מצודת דוד  והם ואבותינו. כפל הדבר לתוספת ביאור : ויקשו. הוא ענין מליצה כאלו נתקשה העורף לבל יוכלו להפך הפנים מול ה' : (מצודת דוד)
 מצודת ציון  ערפם. הוא מול הפנים : (מצודת ציון)
 רלב"ג  והנה המרגלים ואבותינו עמהם הרשיעו ויקשו את ערפם לבלתי שמוע אל דברי ה' יתברך : (רלב"ג)
{יז}  וַיְמָאֲנוּ לִשְׁמֹעַ וְלֹא זָכְרוּ נִפְלְאֹתֶיךָ אֲשֶׁר עָשִׂיתָ עִמָּהֶם וַיַּקְשׁוּ אֶת עָרְפָּם וַיִּתְּנוּ רֹאשׁ לָשׁוּב לְעַבְדֻתָם בְּמִרְיָם וְאַתָּה אֱלוֹהַּ סְלִיחוֹת חַנּוּן וְרַחוּם אֶרֶךְ אַפַּיִם וְרַב (וחסד) חֶסֶד וְלֹא עֲזַבְתָּם: 
 רש"י  במרים. בשביל מרי שלהם : (רש"י)
 מצודת דוד  ויתנו ראש. אמרו לעשות לעצמם ראש לשוב למצרים לעבדם כמאז : במרים. בעבור רוב המרי והמרד שהיה בהם רצו לעשות כזאת : ואתה וגו'. אבל אתה אלוה סליחות וכו' והעברת פשעם ולא עזבתם : (מצודת דוד)
 מצודת ציון  וימאנו. מלשון מיאון וסירוב : (מצודת ציון)
 רלב"ג  לעלות שם לרשת את הארץ כאמרם אנה אנחנו עולים אחינו המסו את לבבנו וימאנו לשמוע כשאמר להם יהושע וכלב שיעלו כי הארץ טובה מאד וה' יתברך הוא בעזר ישראל ולזה אין לירא מעוצם האומות ההם ולא זכרו הנפלאות העצומות אשר עשית עמהם קודם זה אשר בעבורם היה ראוי שיבטחו בה' יתברך שהוא יכניע אויביהם לפניהם כי כל אשר יחפוץ יוכל ויקשו ערפם לבלתי בטוח בה' יתברך ואמרו מרב מרים נתנה ראש ונשובה מצרימה ועם כל זה שעשו כנגדך אתה אלוה הסליחות חנון ורחום ארך אפים ומרבה להטיב ולזה לא עזבתם כי הארכת אפך ורחמת עליהם ולא רצית להפרע מהם תכף אבל הארכת חנותם במדבר עד שלמות ארבעים שנה כדי שלא ימותו בלא עתם ובאותם הארבעים שנה קרבת אותם מאד לעבודתך כמו שזכר אחר זה וכל זה מרוב השגחתו על ישראל בעבור בריתו עם האבות. וגם כי הרשיעו מאד (יח) לעשות להם עגל מסכה ויאמרו זה אלהיך ישראל אשר העלה אותך מארץ מצרים ועשו בזה הכעסות גדולות כנגד ה' ית' : (רלב"ג)
{יח}  אַף כִּי עָשׂוּ לָהֶם עֵגֶל מַסֵּכָה וַיֹּאמְרוּ זֶה אֱלֹהֶיךָ אֲשֶׁר הֶעֶלְךָ מִמִּצְרָיִם וַיַּעֲשׂוּ נֶאָצוֹת גְּדֹלוֹת: 
 מצודת ציון  מסכה. מדבר הניצק וניתך : נאצות. ענין כעס ובזיון : (מצודת ציון)
{יט}  וְאַתָּה בְּרַחֲמֶיךָ הָרַבִּים לֹא עֲזַבְתָּם בַּמִּדְבָּר אֶת עַמּוּד הֶעָנָן לֹא סָר מֵעֲלֵיהֶם בְּיוֹמָם לְהַנְחֹתָם בְּהַדֶּרֶךְ וְאֶת עַמּוּד הָאֵשׁ בְּלַיְלָה לְהָאִיר לָהֶם וְאֶת הַדֶּרֶךְ אֲשֶׁר יֵלְכוּ בָהּ: 
 רש"י  בהדרך. כמו בדרך : (רש"י)
 מצודת דוד  ואתה ברחמיך וכו'. ר''ל אף שהיו ראוים לעזבם בעבור מעשיהם אבל אתה ברחמיך הרבים לא עזבתם : ואת הדרך. ולהנחותם את הדרך : (מצודת דוד)
 רלב"ג  ואתה מפני רב רחמיך עם כל לא הסירות השגחתך מהם במדבר לא סר מעליהם עמוד הענן ועמוד האש שהיה בו תועלת להישירם לאמונת ה' יתברך והיה בזה עוד מהתועלת לנחותם הדרך ולהאיר להם בלילה : (רלב"ג)
{כ}  וְרוּחֲךָ הַטּוֹבָה נָתַתָּ לְהַשְׂכִּילָם וּמַנְךָ לֹא מָנַעְתָּ מִפִּיהֶם וּמַיִם נָתַתָּה לָהֶם לִצְמָאָם: 
 מצודת דוד  ורוחך הטובה. השפעת עליהם רוח חכמה ובינה להשכילם דברי תורתך : (מצודת דוד)
 מצודת ציון  ומנך. מלשון מן : מנעת. חדלת : (מצודת ציון)
 רלב"ג  ורוחך הטובה נתת על שבעים איש מזקני ישראל להשכיל ישראל ולהחכימם ולא מנעת מנך מפיהם כל אותם הארבעים שנה ומים נתת להם לצמאם כמו שנתבאר בספורי התורה : (רלב"ג)
{כא}  וְאַרְבָּעִים שָׁנָה כִּלְכַּלְתָּם בַּמִּדְבָּר לֹא חָסֵרוּ שַׂלְמֹתֵיהֶם לֹא בָלוּ וְרַגְלֵיהֶם לֹא בָצֵקוּ: 
 מצודת דוד  לא חסרו. מכל דבר המצטרך : לא בצקו. לא נפחו להיות כבצק הזה כאשר יתחמץ ועולה למעלה וכדרך שאר הולכי רגל : (מצודת דוד)
 מצודת ציון  כלכלתם. ענין ספוק הצורך כמו ויכלכל יוסף (בראשית מ''ז) : בלו. מלשון בליה ורקבון : בצקו. ענין עיסה המחומץ : (מצודת ציון)
 רלב"ג  והנה כלכלת אותם ארבעים שנה במדבר לא חסרו דבר שלמותיהם לא בלו מעליהם וגם נעלי רגליהם לא בלו בכל זה הזמן הארוך ועשה זה ה' להישיר אותם לעבודתו בתכלית מה שאפשר : (רלב"ג)
{כב}  וַתִּתֵּן לָהֶם מַמְלָכוֹת וַעֲמָמִים וַתַּחְלְקֵם לְפֵאָה וַיִּירְשׁוּ אֶת אֶרֶץ סִיחוֹן וְאֶת אֶרֶץ מֶלֶךְ חֶשְׁבּוֹן וְאֶת אֶרֶץ עוֹג מֶלֶךְ הַבָּשָׁן: 
 רש"י  לפאה. כמו להיות לצד זוית אחת מוחלקים בלי להתערב עם גויי הארצות : (רש"י)
 מצודת דוד  ותחלקם לפאה. גרשת העובדי כוכבים וחלקתם להיות נפוצים בקצות הארץ : ארץ סיחון וכו'. כפל הדבר לתוספת ביאור : (מצודת דוד)
 מצודת ציון  לפאה. לקצה כמו פאת שדך (ויקרא י''ט) : (מצודת ציון)
 רלב"ג  ואחר זה נתן להם ממלכות ועממים בימי משה כאשר מתו דור המדבר וחלקת אותם לפאה שהיא הקצה וההתחלה. והעיר בזה כי הממלכות האלו נתנו לבכורות מהשבטים שהם ראובן גד ומנשה שהיה בכור יוסף ויוסף היה בכור לרחל. ואפשר עוד שקראם פאה להיותם פחותים מאחיהם וזה מבואר בראובן ומנשה ואולם בגד יתבאר ממה שאמר לו יעקב ומשה בברכותיו ולאשר אחיו. ואלו שהיו פאה ירשו את ארץ סיחון ואת ארץ מלך חשבון שלקחה סיחון מיד מלך מואב הראשון ולקח את כל ארצו מידו וכל זה לקחו ישראל בהכותם את סיחון ואת ארץ עוג מלך הבשן וזה חלק משה לראובני ולגדי ולחצי שבט המנשה : (רלב"ג)
{כג}  וּבְנֵיהֶם הִרְבִּיתָ כְּכֹכְבֵי הַשָּׁמָיִם וַתְּבִיאֵם אֶל הָאָרֶץ אֲשֶׁר אָמַרְתָּ לַאֲבֹתֵיהֶם לָבוֹא לָרָשֶׁת: 
 מצודת דוד  לבוא לרשת. מוסב על ותביאם וכו' לבוא לרשת : (מצודת דוד)
 רלב"ג  והנה הרבית בני הדור ההוא שגזרת שימותו במדבר ותביאם אל הארץ אשר אמרת לאבותיהם לתת להם הנגבלת בתורה מעבר לירדן מזרחה וכאשר (כה) אכלו ושבעו ושמנו בעטו בך והיה זה סבה אל שבסוף הענין (כו) מרדו בך והשליכו תורתך אחרי גום והלכו אחרי אלהי העמים והנביאים אשר שלחת להם להעיד בהם הרע שיקרה להם אם לא ישיבו אליך הרגו אותם כמו שעשתה זה איזבל ויהואש ומנשה. והנה בעת התחלתם למרוד בך (כז) וזה היה בימי השופטים נתת אותם ביד צריהם והצרו להם ובעת צרתם היו צועקים עליך ומרוב רחמיך פנית אליהם לתת להם מושיעים ויושיעום מיד צריהם. ולא נמנעת מזה מפני מה שמרו ועצבו את רוח קדשך : (רלב"ג)
{כד}  וַיָּבֹאוּ הַבָּנִים וַיִּירְשׁוּ אֶת הָאָרֶץ וַתַּכְנַע לִפְנֵיהֶם אֶת יֹשְׁבֵי הָאָרֶץ הַכְּנַעֲנִים וַתִּתְּנֵם בְּיָדָם וְאֶת מַלְכֵיהֶם וְאֶת עַמְמֵי הָאָרֶץ לַעֲשׂוֹת בָּהֶם כִּרְצוֹנָם: 
 רש"י  ותכנע. והכנעת : (רש"י)
 מצודת ציון  ותכנע. מלשון הכנעה : (מצודת ציון)
{כה}  וַיִּלְכְּדוּ עָרִים בְּצֻרוֹת וַאֲדָמָה שְׁמֵנָה וַיִּירְשׁוּ בָּתִּים מְלֵאִים כָּל טוּב בֹּרוֹת חֲצוּבִים כְּרָמִים וְזֵיתִים וְעֵץ מַאֲכָל לָרֹב וַיֹּאכְלוּ וַיִּשְׂבְּעוּ וַיַּשְׁמִינוּ וַיִּתְעַדְּנוּ בְּטוּבְךָ הַגָּדוֹל: 
 מצודת דוד  חצובים. חפירת הבור במקום סלעים קרוי חציבה : וישמינו. נעשו שמנים ובעלי בשר : ויתעדנו. היו מעדנין עצמם ברוב גודל הטוב שהשפעת להם : (מצודת דוד)
 מצודת ציון  בצורות. מלשון מבצר : שמנה. מלשון שמן : ויתעדנו. ענין עונג ותפנוק כמו מעדני מלך (בראשית מ''ט) : (מצודת ציון)
{כו}  וַיַּמְרוּ וַיִּמְרְדוּ בָּךְ וַיַּשְׁלִכוּ אֶת תּוֹרָתְךָ אַחֲרֵי גַוָּם וְאֶת נְבִיאֶיךָ הָרָגוּ אֲשֶׁר הֵעִידוּ בָם לַהֲשִׁיבָם אֵלֶיךָ וַיַּעֲשׂוּ נֶאָצוֹת גְּדוֹלֹת: 
 מצודת דוד  וימרו וימרדו. הוא כפל ענין במ''ש ויורה על גודל המרידה : העידו בם. התרו בם כי רוב המתרים מתרים בעדים למען לא יכחש : (מצודת דוד)
 מצודת ציון  גום. גופם כמו גוית שאול (שמואל א' ל''א) : (מצודת ציון)
{כז}  וַתִּתְּנֵם בְּיַד צָרֵיהֶם וַיָּצֵרוּ לָהֶם וּבְעֵת צָרָתָם יִצְעֲקוּ אֵלֶיךָ וְאַתָּה מִשָּׁמַיִם תִּשְׁמָע וּכְרַחֲמֶיךָ הָרַבִּים תִּתֵּן לָהֶם מוֹשִׁיעִים וְיוֹשִׁיעוּם מִיַּד צָרֵיהֶם: 
 רש"י  ואתה משמים תשמע. היית שומע : (רש"י)
 מצודת ציון  ויצרו. מלשון צרה : (מצודת ציון)
{כח}  וּכְנוֹחַ לָהֶם יָשׁוּבוּ לַעֲשׂוֹת רַע לְפָנֶיךָ וַתַּעַזְבֵם בְּיַד אֹיְבֵיהֶם וַיִּרְדּוּ בָהֶם וַיָּשׁוּבוּ וַיִּזְעָקוּךָ וְאַתָּה מִשָּׁמַיִם תִּשְׁמַע וְתַצִּילֵם כְּרַחֲמֶיךָ רַבּוֹת עִתִּים: 
 מצודת דוד  וכנוח להם. וכאשר היה להם מנוחה מן העובדי כוכבים : ויזעקוך. זעקו אליך : רבות עתים. ר''ל לא פעם ולא שתים כ''א בעתים מרובות : (מצודת דוד)
 מצודת ציון  וירדו. ומשלו כמו רדה בקרב אויביך (תהלים ק''י) : (מצודת ציון)
 רלב"ג  וכנוח להם ישובו לחטוא וכאשר ירדו בהם אויביהם ישובו ויצעקו אליך ושמעת צעקתם להצילם והיה זה פעמים רבות כמו שנזכר בספר שופטים : (רלב"ג)
{כט}  וַתָּעַד בָּהֶם לַהֲשִׁיבָם אֶל תּוֹרָתֶךָ וְהֵמָּה הֵזִידוּ וְלֹא שָׁמְעוּ לְמִצְוֹתֶיךָ וּבְמִשְׁפָּטֶיךָ חָטְאוּ בָם אֲשֶׁר יַעֲשֶׂה אָדָם וְחָיָה בָהֶם וַיִּתְּנוּ כָתֵף סוֹרֶרֶת וְעָרְפָּם הִקְשׁוּ וְלֹא שָׁמֵעוּ: 
 מצודת דוד  ותעד בהם. היית מתרה בהם ע''י הנביאים : ובמשפטיך וגו'. ר''ל אף בעשיית משפטיך לא עשו לקיים מצות ה' כ''א עשו שלא לשמה ואף בדרך חטא כענין הריגת החוטאי' בכדי להתנקם נקמתו וכדומה : אשר יעשה וגו'. ר''ל המשפטים אשר אם יעשה אותם האדם ישיג החיים בעבורם הנה המה חטאו בם : כתף סוררת. כאדם המסיר כתפו ופונה ללכת מחברו : (מצודת דוד)
 מצודת ציון  ותעד. ענין התראה : (מצודת ציון)
 רלב"ג  ואחר זה בימי המלכים לישראל ויהודה כאשר מרדו בך העידות בהם על יד עבדיך הנביאים מה שיקרה להם מהרע אם לא יסודו מרוע מעלליהם. והנה עשית זה להשיבם אל תורתך והם הרשיעו ולא שמעו למצותיך ומשפטיך חטאו בם עם היותם בתכלית השלמות והערבות ואין בהם דבר מהקושי כמו הענין בתורות שאר האומות אשר ישרפו באש לאלהיהם בניהם ובנותיהם כי אלו המצות והמשפטים הם באופן שכלם מתישרים אל מה שהוא בריאות הגוף והנפש וחייהם והם נתנו כתפם סוררת ונוטה מדרכיך אשר צויתם והקשו ערפם מהפוך אליך פניהם אבל פנו אליך עורף ולא פנים : (רלב"ג)
{ל}  וַתִּמְשֹׁךְ עֲלֵיהֶם שָׁנִים רַבּוֹת וַתָּעַד בָּם בְּרוּחֲךָ בְּיַד נְבִיאֶיךָ וְלֹא הֶאֱזִינוּ וַתִּתְּנֵם בְּיַד עַמֵּי הָאֲרָצֹת: 
 רש"י  ותמשוך עליהם. משכת עליהם רחמים שלא להשחיתם : (רש"י)
 מצודת דוד  ותמשוך. ר''ל משכת עליהם חסד : ברוחך. ברוח נבואה הבאה מעמך : ולא האזינו. לא הטו אוזן לשמוע : (מצודת דוד)
 רלב"ג  והנה הארכת העונש מרוב רחמיך ומשכת עליהם שנים רבות והעידות בם ברוחך שהיתה על נביאיך ובידם שלחת להם הדברים להוכיחם ולא שמעו אל דבריך לקחת מוסר והיה זה סבה שנתת אותם ביד עמי הארצות. והם מלך אשור ומלך בבל והם הרגו בהם הרג רב : (רלב"ג)
{לא}  וּבְרַחֲמֶיךָ הָרַבִּים לֹא עֲשִׂיתָם כָּלָה וְלֹא עֲזַבְתָּם כִּי אֵל חַנּוּן וְרַחוּם אָתָּה: 
 רלב"ג  והנה ברחמיך הרבים לא עשית אותם כלה ואף על פי שהיו ראוים לזה מצד עוצם חטאתיהם גם לא הסירות מהם השגחתך לעזוב אותם בארץ שבים כי שם היו עיניך בהם להשגיח בם כי אל חנון ורחום אתה : (רלב"ג)
{לב}  וְעַתָּה אֱלֹהֵינוּ הָאֵל הַגָּדוֹל הַגִּבּוֹר וְהַנּוֹרָא שׁוֹמֵר הַבְּרִית וְהַחֶסֶד אַל יִמְעַט לְפָנֶיךָ אֵת כָּל הַתְּלָאָה אֲשֶׁר מְצָאַתְנוּ לִמְלָכֵינוּ לְשָׂרֵינוּ וּלְכֹהֲנֵינוּ וְלִנְבִיאֵנוּ וְלַאֲבֹתֵינוּ וּלְכָל עַמֶּךָ מִימֵי מַלְכֵי אַשּׁוּר עַד הַיּוֹם הַזֶּה: 
 מצודת דוד  הברית. הגמול שהבטחת בברית : אל ימעט. ר''ל יחשב לפניך למרובים וימרקו כל פשעי עמך : אשר מצאתנו. אשר מצא אותנו וחוזר ומפרש למלכינו וכו' : מימי מלכי אשור. שהיו הראשונים אשר הרעו לישראל : (מצודת דוד)
 מצודת ציון  התלאה. ענין יגיעה וטורח כמו את כל התלאה (שמות י''ח) : (מצודת ציון)
 רלב"ג  ועתה אלהינו שומר הברית והחסד שהיה לך עם האבות און התלאה אשר מצאתנו מימי מלכי אשור עד היום מעט ומשם בא הרע לישראל ועד עתה כי הוא הגלה עשרת השבטים והשחית רבים ביהודה ולכד את כל ערי יהודה הבצורות ואחריו בא מלך בבל להשחית את השארית הנשארה : (רלב"ג)
{לג}  וְאַתָּה צַדִּיק עַל כָּל הַבָּא עָלֵינוּ כִּי אֱמֶת עָשִׂיתָ וַאֲנַחְנוּ הִרְשָׁעְנוּ: 
 רש"י  על כל הבא. על כל מעשה יסוריך הרעים אשר באו עלינו : (רש"י)
 מצודת דוד  ואתה צדיק. הדין עמך על כל התלאה הבאה עלינו : כי אמת עשית. כי אתה היית מאמת ומקיים כל מה שהבטחתנו : ואנחנו הרשענו. ולא עשינו כגמול הראוי : (מצודת דוד)
 רלב"ג  והנה אתה אלהינו צדיק על כל הבא עלינו מן הרע כי באמת וביושר ובחמלה שפטת אותנו אך אנחנו הרשענו : (רלב"ג)
{לד}  וְאֶת מְלָכֵינוּ שָׂרֵינוּ כֹּהֲנֵינוּ וַאֲבֹתֵינוּ לֹא עָשׂוּ תּוֹרָתֶךָ וְלֹא הִקְשִׁיבוּ אֶל מִצְוֹתֶיךָ וּלְעֵדְוֹתֶיךָ אֲשֶׁר הַעִידֹתָ בָּהֶם: 
 מצודת דוד  ואת מלכינו. ר''ל ועם מלכינו וכו' הרשענו כי גם המה לא עשו תורתיך וכו' אשר הייתי מתרה בהם לעשותם : (מצודת דוד)
 רלב"ג  ולעדותיך אשר העידות בהם. ר''ל ההעדות שהעידות בהם בתורה מן הרע שיקרה להם אם יסורו מאחריך והעידות בהם עוד על ידי נביאיך. והנה הם עם רב הצלחותיהם שהיתה להם מלוכה והיו נוחלים טובך הרב בארץ הטובה אשר נתת להם לא רצו לעבדך ולא שבו ממעלליהם ארבעים ואנחנו בהפך זה : (רלב"ג)
{לה}  וְהֵם בְּמַלְכוּתָם וּבְטוּבְךָ הָרָב אֲשֶׁר נָתַתָּ לָהֶם וּבְאֶרֶץ הָרְחָבָה וְהַשְּׁמֵנָה אֲשֶׁר נָתַתָּ לִפְנֵיהֶם לֹא עֲבָדוּךָ וְלֹא שָׁבוּ מִמַּעַלְלֵיהֶם הָרָעִים: 
 מצודת דוד  במלכותם. עם שהיה בהם המלוכה ורוב טובה עכ''ז לא עבדוך ולא שבו מדרכיהם הרעים : (מצודת דוד)
 מצודת ציון  ממעלליהם. ממעשיהם כמו עולל לי (איכה א') : (מצודת ציון)
{לו}  הִנֵּה אֲנַחְנוּ הַיּוֹם עֲבָדִים וְהָאָרֶץ אֲשֶׁר נָתַתָּה לַאֲבֹתֵינוּ לֶאֱכֹל אֶת פִּרְיָהּ וְאֶת טוּבָהּ הִנֵּה אֲנַחְנוּ עֲבָדִים עָלֶיהָ: 
 רש"י  הנה אנחנו עבדים עליה. שאנחנו מעלים מס לכל העכו''ם : (רש"י)
 מצודת דוד  הנה וגו'. ר''ל אבל עתה הנה אנחנו עבדים למלכי פרס : (מצודת דוד)
 רלב"ג  כי אנחנו עבדים ומלכי הגוים מושלים על אדמתנו ובהמתנו ועל גופנו ובצרה גדולה אנחנו : (רלב"ג)
{לז}  וּתְבוּאָתָהּ מַרְבָּה לַמְּלָכִים אֲשֶׁר נָתַתָּה עָלֵינוּ בְּחַטֹּאותֵינוּ וְעַל גְּוִיֹּתֵינוּ מֹשְׁלִים וּבִבְהֶמְתֵּנוּ כִּרְצוֹנָם וּבְצָרָה גְדוֹלָה אֲנָחְנוּ: (פ) 
 רש"י  ותבואתה. של ארץ ישראל : מרבה. מעדני מאכלים למלכי העכו''ם : אשר נתתה עלינו. שהם מושלים בנו : (רש"י)
 מצודת דוד  מרבה וכו'. כי מלכי פרס לוקחים מהם המס וכל דבר היפה אף נעים : כרצונם. עושים כרצונם : (מצודת דוד)
 מצודת ציון  גויותינו. ענין גוף : (מצודת ציון)
נחמיה פרק-י
{א}  וּבְכָל זֹאת אֲנַחְנוּ כֹּרְתִים אֲמָנָה וְכֹתְבִים וְעַל הֶחָתוּם שָׂרֵינוּ לְוִיֵּנוּ כֹּהֲנֵינוּ: 
 רש"י  ובכל זאת. ובכל הרעה הזאת הבאה עלינו אנחנו כורתים אמנה להקב''ה להאמין ולבטוח בו : וכותבים. ואנחנו כותבים בספר לקבל מלכותו עלינו למען תהיה לנו לעדות : ועל החתום. שרוב גדולים וחשובים שבנו חתומים על ספר קבלת המצות להיות לנו לעדות : (רש"י)
 מצודת דוד  ובכל זאת. מוסב למעלה שאמר הנה אבותינו היו במלכות ובטובה ועכ''ז לא עבדוך ואנחנו הלא עבדים ובצרה גדולה ובכל זאת אנחנו כורתים ברית אמנה ומקוימת לעובדיך וכותבים אותו בספר למען יהיה לזכרון : ועל החתום. על גמר דברי הספר יחתמו שרינו וכו' בחתימות ידם לאות ולראיה שקבלו על עצמן כל הכתוב בספר : (מצודת דוד)
 מצודת ציון  אמנה. ענין קיום כמו יאמן נא דברך (מ''א ה') : החתום. ענינו גמר וסוף ובדרז''ל כל חותמי ברכות (ברכות ס''ג) : (מצודת ציון)
 רלב"ג  ועם כל זאת אנחנו כורתים ברית אמת לקיים את דברי התורה ובאים באלה ובשבועה ללכת בתורת ה' ולשמור ולעשות מצותיו ומשפטיו וחקיו כמו שאמרה התורה תחת אשר לא עבדת. וכבר כתבנו זה הברית אשר אנחנו כורתים ועל החתום כל המנהיגים והם השרים והלוים והכהנים והנה זכרם בשמות : (רלב"ג)
{ב}  וְעַל הַחֲתוּמִים נְחֶמְיָה הַתִּרְשָׁתָא בֶּן חֲכַלְיָה וְצִדְקִיָּה: 
 רש"י  ועל החתומים. עתה מונה והולך החתומים בספר לעדות קבול המצות : נחמיה התרשתא. שם אחד הוא וזהו שפירשתי (עזרא ב') דהתרשתא הוא נחמיה ולמה נקרא שמו התרשתא שהתירו לו חכמים לשתות יין נסך לפי שהיה משקה למלך : (רש"י)
 מצודת דוד  ועל החתומים. ר''ל ואלו הם הבאים על החתומים : נחמיה וכו'. ולפי שכתבו בספר כל הדברים אשר נשבעו עליהם האמורים למטה אמר החתומים בלשון רבים ור''ל הגמור של כל הדברים : (מצודת דוד)
{ג}  שְׂרָיָה עֲזַרְיָה יִרְמְיָה: {ד}  פַּשְׁחוּר אֲמַרְיָה מַלְכִּיָּה: {ה}  חַטּוּשׁ שְׁבַנְיָה מַלּוּךְ: {ו}  חָרִם מְרֵמוֹת עֹבַדְיָה: {ז}  דָּנִיֵּאל גִּנְּתוֹן בָּרוּךְ: {ח}  מְשֻׁלָּם אֲבִיָּה מִיָּמִן: {ט}  מַעַזְיָה בִלְגַּי שְׁמַעְיָה אֵלֶּה הַכֹּהֲנִים: (ס) 
 מצודת דוד  אלה הכהנים. אלה החתומים היו מן הכהנים : (מצודת דוד)
{י}  וְהַלְוִיִּם וְיֵשׁוּעַ בֶּן אֲזַנְיָה בִּנּוּי מִבְּנֵי חֵנָדָד קַדְמִיאֵל: 
 מצודת דוד  וישוע. כן שמו בוי''ו : (מצודת דוד)
{יא}  וַאֲחֵיהֶם שְׁבַנְיָה הוֹדִיָּה קְלִיטָא פְּלָאיָה חָנָן: 
 מצודת דוד  ואחיהם. חבריהם של הלוים הנזכרים : (מצודת דוד)
{יב}  מִיכָא רְחוֹב חֲשַׁבְיָה: {יג}  זַכּוּר שֵׁרֵבְיָה שְׁבַנְיָה: {יד}  הוֹדִיָּה בָנִי בְּנִינוּ: (ס) {טו}  רָאשֵׁי הָעָם פַּרְעֹשׁ פַּחַת מוֹאָב עֵילָם זַתּוּא בָּנִי: 
 מצודת דוד  ראשי העם. אלה ראשי העם הבאים על החתומים : פחת מואב. מושל במואב : (מצודת דוד)
{טז}  בֻּנִּי עַזְגָּד בֵּבָי: {יז}  אֲדֹנִיָּה בִגְוַי עָדִין: {יח}  אָטֵר חִזְקִיָּה עַזּוּר: {יט}  הוֹדִיָּה חָשֻׁם בֵּצָי: {כ}  חָרִיף עֲנָתוֹת (נובי) נֵיבָי: {כא}  מַגְפִּיעָשׁ מְשֻׁלָּם חֵזִיר: {כב}  מְשֵׁיזַבְאֵל צָדוֹק יַדּוּעַ: {כג}  פְּלַטְיָה חָנָן עֲנָיָה: {כד}  הוֹשֵׁעַ חֲנַנְיָה חַשּׁוּב: {כה}  הַלּוֹחֵשׁ פִּלְחָא שׁוֹבֵק: {כו}  רְחוּם חֲשַׁבְנָה מַעֲשֵׂיָה: {כז}  וַאֲחִיָּה חָנָן עָנָן: {כח}  מַלּוּךְ חָרִם בַּעֲנָה: {כט}  וּשְׁאָר הָעָם הַכֹּהֲנִים הַלְוִיִּם הַשּׁוֹעֲרִים הַמְשֹׁרְרִים הַנְּתִינִים וְכָל הַנִּבְדָּל מֵעַמֵּי הָאֲרָצוֹת אֶל תּוֹרַת הָאֱלֹהִים נְשֵׁיהֶם בְּנֵיהֶם וּבְנֹתֵיהֶם כֹּל יוֹדֵעַ מֵבִין: 
 רש"י  וכל הנבדל. הם הגרים שנבדלו מתורת העכו''ם להיות דבוקים ומחוברים אל תורתו של הקדוש ברוך הוא ולשמור מצותיו : (רש"י)
 מצודת דוד  ושאר העם. אשר לא באו על החתומים : וכל הנבדל. אלו הגרים : כל יודע מבין. כל מי שיודע להבין בדבר מה : (מצודת דוד)
 רלב"ג  נשיהם בניהם ובנותיהם כל יודע מבין. ר''ל אשר יהיו מהם בני דעת לשמוע וללמד את דברי התורה : (רלב"ג)
{ל}  מַחֲזִיקִים עַל אֲחֵיהֶם אַדִּירֵיהֶם וּבָאִים בְּאָלָה וּבִשְׁבוּעָה לָלֶכֶת בְּתוֹרַת הָאֱלֹהִים אֲשֶׁר נִתְּנָה בְּיַד מֹשֶׁה עֶבֶד הָאֱלֹהִים וְלִשְׁמוֹר וְלַעֲשׂוֹת אֶת כָּל מִצְוֹת יְהוָה אֲדֹנֵינוּ וּמִשְׁפָּטָיו וְחֻקָּיו: 
 רש"י  על אחיהם. עם אחיהם : אדיריהם. גדולים שבהם : (רש"י)
 מצודת דוד  מחזיקים. הם כולם היו מחזיקים ואוחזים על דברי אחיהם האדירים והשרים אשר באו על החתומים : ובאים. גם המה היו באים באלה ובשבועה וכו' : (מצודת דוד)
 מצודת ציון  באלה. הוא קללת השבועה כמו בשבועת האלה (במדבר ה') : (מצודת ציון)
 רלב"ג  מחזיקים על אחיהם אדיריהם. ר''ל שגדוליהם ושריהם מחזיקים על אחיהם להכריחם לקיים התורה : (רלב"ג)
{לא}  וַאֲשֶׁר לֹא נִתֵּן בְּנֹתֵינוּ לְעַמֵּי הָאָרֶץ וְאֶת בְּנֹתֵיהֶם לֹא נִקַּח לְבָנֵינוּ: 
 מצודת דוד  ואשר לא וגו'. מוסב הוא על המקרא שלפניו שאמר ובאים באלה ובשבועה וגו' לומר שגם השבועה היתה אשר לא נתן וגו' וכן על כל הדברים שחושב והולך : (מצודת דוד)
 רלב"ג  ואשר לא נתן בנותינו וגו'. הנה זכרו קצת פרטי המצות אשר נכשלו בהם כמו ההתחתן בגוים ועשות מקח וממכר בשבת אע''פ שאין אסורו אלא מדברי סופרים לפי שהוא מביא לעבור על אסור תורה כמו הכתיבה שהיא מלאכה : (רלב"ג)
{לב}  וְעַמֵּי הָאָרֶץ הַמְבִיאִים אֶת הַמַּקָּחוֹת וְכָל שֶׁבֶר בְּיוֹם הַשַּׁבָּת לִמְכּוֹר לֹא נִקַּח מֵהֶם בַּשַּׁבָּת וּבְיוֹם קֹדֶשׁ וְנִטֹּשׁ אֶת הַשָּׁנָה הַשְּׁבִיעִית וּמַשָּׁא כָל יָד: 
 רש"י  המקחות. הסחורות : שבר. תבואה כמו בשבר אשר הם שוברים (בראשית מ''ו) : וביום קדש. של י''ט : ונטוש את השנה השביעית. כענין שנאמר והשביעית תשמטנה ונטשתה (שמות כג) : ומשא כל יד. השמטת מלוה בשביעית : (רש"י)
 מצודת דוד  את המקחות. הדברים הנקחים מהם : וכל שבר. כל מיני תבואה כמו בשבר אשר הם שוברים (בראשית מ''ו) : וביום קודש. זה י''ט : ונטש. נעזוב עבודת האדמה בשנת השמטה : ומשא. אף נעזוב בשמטה חוב ההלואה הניתן ביד וכן נאמר שמוט כל בעל משה ידו (דברים טו) : (מצודת דוד)
 מצודת ציון  ונטש. ונעזוב כמו תשמטנה ונטשתה (שמות כ''ג) : ומשא. חוב ההלואה : (מצודת ציון)
 רלב"ג  וכל שבר. וכל קנין. והשמעת קרקע והשמטת כספים כי בזה נכשלו בהיותם בא''י כמו שתמצא מבואר בדברי ירמיה. והנה נטישת השנה השביעית הוא שישמיטו ידיהם מקרקעותיהם בעליהם והוא שיהיו הפירות כמו הפקר כמו שבארנו בפרשת בהר סיני : (רלב"ג)
{לג}  וְהֶעֱמַדְנוּ עָלֵינוּ מִצְוֹת לָתֵת עָלֵינוּ שְׁלִשִׁית הַשֶּׁקֶל בַּשָּׁנָה לַעֲבֹדַת בֵּית אֱלֹהֵינוּ: 
 מצודת דוד  והעמדנו. קבענו על עצמינו דבר מצוה להיות חובה עלינו לתת שלישית השקל בכל שנה נוסף על מחצית השקל שאמרה התורה : לעבודת. להיות די צורך עבודת הבית : (מצודת דוד)
 רלב"ג  לתת עלינו שלישית השקל בשנה. ראוי שתדע שהשקל הזה היה יותר גדול מהשקל הנזכר בתורה ולזה הספיק להם שלישית השקל להיותו כמו מחצית השקל שצותה התורה וכבר נתבאר בפרשת כי תשא שזה הכסף היה נתן על עבודת אהל מועד לעשות ממנו כל קרבנות צבור וכל המלאכה הצריכה בבית המקדש. ובעבור שלא תשבת העבודה בבית המקדש הפלנו גורלות על קרבן העצים. ר''ל שקצתם היו מביאים שם עצים בבית המקדש וקצתם בעת אחר בדרך שהיה הדבר מוגבל להביאם שם לעתים מזומנים ומוגבלים באופן שלא יחסרו שם עצים לצורך המערכות אשר על המזבח. וידמה שגם בזה שגגו בעתים הקודמים. וקשרו עצמם גם כן לתת מתנות כהונה ולויה בדרך שיהיו הכהנים והלוים לעבוד עבודת המקדש ולא יחסר להם לחם ושמלה כי גם בזה שגגו בימים הקדמונים. ולזה היו הכהנים והלוים עוזבים עבודת המקדש והנה זכרו בזה המקום ממתנות כהונה בכורים ובכורות אדם ובכורות בהמה טמאה וטהורה וחלה ותרומה ומעשר מן המעשר שיקחו הכהנים ממעשר הלוים ותקנו שיביאו לכהנים כל אלו המתנות בבית האלהים כדי שלא יעזבו הכהנים העבודה לחזר על הגרנות לקחת התרומות והמעשרות : (רלב"ג)
{לד}  לְלֶחֶם הַמַּעֲרֶכֶת וּמִנְחַת הַתָּמִיד וּלְעוֹלַת הַתָּמִיד הַשַּׁבָּתוֹת הֶחֳדָשִׁים לַמּוֹעֲדִים וְלַקֳּדָשִׁים וְלַחַטָּאוֹת לְכַפֵּר עַל יִשְׂרָאֵל וְכֹל מְלֶאכֶת בֵּית אֱלֹהֵינוּ: (ס) 
 רש"י  וכל מלאכת בית אלהינו. לעשות מן הכסף : (רש"י)
 מצודת דוד  ללחם המערכת. הוא לחם הפנים : ומנחת התמיד. מנחת נסכי התמידין : השבתות. לעולות השבתות וגו' הם קרבנות המוספין : ולקדשים. הם כבשי עצרת שהם שלמי צבור : ולחטאות. חטאות הצבור והם שעירי הרגלים ור''ח : וכל מלאכת. לצורך בדק הבית : (מצודת דוד)
 מצודת ציון  המערכת. ענין סדור : (מצודת ציון)
 רלב"ג  ללחם המערכת. הוא לחם הפנים : ומנחת התמיד. הוא הקטורת שהיו מקטירים במזבח הזהב : ולעולת התמיד. הם התמידין שבכל יום : השבתות החדשים למועדים. הם מוספי שבת וראש חדש וימים טובים : ולקדשים ולחטאות. הם זבחי שלמי צבור וחטאות של צבור : וכל מלאכת בית אלהינו. הוא כל מה שיצטרך שם כמו שמן למאור וסולת למנחות ויין ושמן ופרה אדומה ושאר מה שיצטרך שם : (רלב"ג)
{לה}  וְהַגּוֹרָלוֹת הִפַּלְנוּ עַל קֻרְבַּן הָעֵצִים הַכֹּהֲנִים הַלְוִיִּם וְהָעָם לְהָבִיא לְבֵית אֱלֹהֵינוּ לְבֵית אֲבֹתֵינוּ לְעִתִּים מְזֻמָּנִים שָׁנָה בְשָׁנָה לְבַעֵר עַל מִזְבַּח יְהוָה אֱלֹהֵינוּ כַּכָּתוּב בַּתּוֹרָה: 
 רש"י  הפלנו. כמה יביא כל אחד : קרבן העצים. תקרובת של עצי המערכה למזבח : לבית אבותינו. שהיא בית קדושת אבותינו : (רש"י)
 מצודת דוד  על קרבן העצים. מתי יביא כ''א תקרובות עצי המערכה למזבח : הכהנים וגו'. על כולם הפלנו הגורל להביא לבית ה' להעת המוכן וקבוע לו ע''פ הגורל שנה בשנה בכל שנה יביא בהעת ההיא : (מצודת דוד)
 מצודת ציון  מזומנים. ענין הכנה וקביעות וכן בעתים מזומנות (לקמן י''ג) : לבער. מלשון הבערה והסקה : (מצודת ציון)
{לו}  וּלְהָבִיא אֶת בִּכּוּרֵי אַדְמָתֵנוּ וּבִכּוּרֵי כָּל פְּרִי כָל עֵץ שָׁנָה בְשָׁנָה לְבֵית יְהוָה: 
 רש"י  ובכורי כל פרי כל עץ. בכורי של כל פרי האילן הם מדברי חכמים : (רש"י)
 מצודת דוד  את בכורי. אלו הבכורים מראשית כל פרי האדמה : כל פרי כל עץ. להביא מכל פרי העץ עם שהתורה לא חייבה אלא מחמשת המינין : (מצודת דוד)
 רלב"ג  בכורי אדמתנו. הם בכורי חטה ושעורה : ובכורי כל פרי כל עץ. כבר בארו רבותינו שזה אינו אלא בפירות המיוחסים לארץ ישראל כמו גפן ותאנה ורמון וזיתים ותמרים ואלו השבעה מינין שזכרנו הם המיוחסים לארץ ישראל כאמרו ארץ חטה ושעורה גפן ותאנה ורמון ארץ זית שמן ודבש : (רלב"ג)
{לז}  וְאֶת בְּכֹרוֹת בָּנֵינוּ וּבְהֶמְתֵּינוּ כַּכָּתוּב בַּתּוֹרָה וְאֶת בְּכוֹרֵי בְקָרֵינוּ וְצֹאנֵינוּ לְהָבִיא לְבֵית אֱלֹהֵינוּ לַכֹּהֲנִים הַמְשָׁרְתִים בְּבֵית אֱלֹהֵינוּ: 
 מצודת דוד  בכורות בנינו. ליתן פדיונו חמשת שקלים : ובהמתנו. זה פטר חמור לפדותו בשה : לכהנים. לתת לכהנים המשרתים חלף עבודתם : (מצודת דוד)
 רלב"ג  ואת בכורות בנינו ובהמתנו. הם בכור אדם ופטר חמור. וזכרם יחד לפי ששניהם נתנו לפדיון : (רלב"ג)
{לח}  וְאֶת רֵאשִׁית עֲרִיסֹתֵינוּ וּתְרוּמֹתֵינוּ וּפְרִי כָל עֵץ תִּירוֹשׁ וְיִצְהָר נָבִיא לַכֹּהֲנִים אֶל לִשְׁכוֹת בֵּית אֱלֹהֵינוּ וּמַעְשַׂר אַדְמָתֵנוּ לַלְוִיִּם וְהֵם הַלְוִיִּם הַמְעַשְּׂרִים בְּכֹל עָרֵי עֲבֹדָתֵנוּ: 
 רש"י  נביא לכהנים אל לשכות. כי שם היו רגילים : המעשרים בכל ערי עבודתנו. שנוטלים מעשרותיה' בכל ערי ישראל : (רש"י)
 מצודת דוד  ראשית עריסותינו. זה החלה מן העיסה : ותרומותינו. זה תרומת דגן : ופרי וגו'. תרומות פרי תירוש ויצהר : אל לשכות. לשומם בהלשכות והכהני' יחלקו ביניהם : המעשרים. הלוקחים המעשרות בכל הערים אשר אנחנו עובדים את האדמה בחרישה וקצירה וכאומר עם שאנחנו עובדים את האדמה מ''מ נותן למי אשר לא עמל בה : (מצודת דוד)
 מצודת ציון  עריסותינו. ענין עיסה כמו ראשית עריסותיכם (במדבר ט''ו) : תירוש. יין : ויצהר. שמן : (מצודת ציון)
 רלב"ג  ותרומותינו ופרי כל עץ תירוש ויצהר. ר''ל תרומות הדגן ותרומת פרי כל עץ שנגמרה מלאכתו כמו תירוש ויצהר : (רלב"ג)
{לט}  וְהָיָה הַכֹּהֵן בֶּן אַהֲרֹן עִם הַלְוִיִּם בַּעְשֵׂר הַלְוִיִּם וְהַלְוִיִּם יַעֲלוּ אֶת מַעֲשַׂר הַמַּעֲשֵׂר לְבֵית אֱלֹהֵינוּ אֶל הַלְּשָׁכוֹת לְבֵית הָאוֹצָר: 
 רש"י  בעשר. ל' בעשור : את מעשר המעשר. שהיו הלוים מעשרים מעשר מן המעשר ומביאים אותו לכהנים שלא היו עוזבים את בית המקדש : (רש"י)
 מצודת דוד  בעשר הלוים. בעת יקחו הלוים את מעשרם יהיה עמו כהן כי גם חלק הכהן נבלע בה והיא תרומת המעשר : מעשר המעשר. מעשר מן המעשר שלקחו להם : לבית האוצר. למקום אוצר התרומה : (מצודת דוד)
 רלב"ג  והיה הכהן בן אהרן עם הלוים בעשר הלוים. עשו זה להרחיק הלוים מכבוש תחת ידם מעשר המעשר שהוא לכהנים ולזה חייבו שיהיה שם כהן עמהם בלקחם המעשרות ועל הלוים חייבו שיהיה הטפול להביא מעשר המעשר ללשכות בית המקדש לבית האוצר : (רלב"ג)
{מ}  כִּי אֶל הַלְּשָׁכוֹת יָבִיאוּ בְנֵי יִשְׂרָאֵל וּבְנֵי הַלֵּוִי אֶת תְּרוּמַת הַדָּגָן הַתִּירוֹשׁ וְהַיִּצְהָר וְשָׁם כְּלֵי הַמִּקְדָּשׁ וְהַכֹּהֲנִים הַמְשָׁרְתִים וְהַשּׁוֹעֲרִים וְהַמְשֹׁרְרִים וְלֹא נַעֲזֹב אֶת בֵּית אֱלֹהֵינוּ: 
 מצודת דוד  ושם. בהלשכות ההם היו מונחים כלי המקדש : והכהנים וגו'. ישבו שם לשמרם ולזה יביאו לשם את התרומה : ולא נעזב. למען לא נעזוב את בית ה' כי אם היו הכהנים רדופים לשוטט אחר התרומה היה א''כ הבית נעזב מהם ולזה גזרו להביא אליהם : (מצודת דוד)
נחמיה פרק-יא
{א}  וַיֵּשְׁבוּ שָׂרֵי הָעָם בִּירוּשָׁלִָם וּשְׁאָר הָעָם הִפִּילוּ גוֹרָלוֹת לְהָבִיא אֶחָד מִן הָעֲשָׂרָה לָשֶׁבֶת בִּירוּשָׁלִַם עִיר הַקֹּדֶשׁ וְתֵשַׁע הַיָּדוֹת בֶּעָרִים: 
 רש"י  אחד מן העשרה. שבישראל למען ישבו בירושלים לשמור העיר : ותשע הידות. תשעה חלקים שבישראל : (רש"י)
 מצודת דוד  להביא. מערי יהודה : לשבת בירושלים. לשמרם מן העובדי כוכבים : בערים. ישארו בעריהם : (מצודת דוד)
 מצודת ציון  הידות. החלקים כמו וארבע הידות (בראשית מ''ז) : (מצודת ציון)
 רלב"ג  וישבו שרי העם בירושלים וגו'. כאן חוזר לענינו הראשון שזכר שהעיר רחבת ידים וגדולה והעם מעט בתוכה ואין בתים בנוים. ולזה נתן נחמיה אל לבו לתקן ענין הגלות שיהיה לבם לה' ויקימו התורה ולתקן דברי עבודת בית המקדש. ובזה הפסיק המאמר ואחר כך השתדל שישבו שרי העם בירושלים והפילו גורלות להביא אחד מעשרה משאר העם לשבת בירושלים וקצתם התנדבו עוד מעצמם לשבת בירושלים וברכו העם את המתנדבים כי הם עזרו להשיב ירושלים על ענינה הראשון. ר''ל לבנות חרבותיה. וזכר כי המתנדבים הם ראשי המדינה אשר ישבו בירושלים וזכר עוד מי ישב בירושלים מבני יהודה ומבני בנימין : (רלב"ג)
{ב}  וַיְבָרֲכוּ הָעָם לְכֹל הָאֲנָשִׁים הַמִּתְנַדְּבִים לָשֶׁבֶת בִּירוּשָׁלִָם: (פ) 
 רש"י  המתנדבים. אשר נדבה רוחם אותם להיות יושבים בירושלים לשמור העיר מן האויבים : (רש"י)
 מצודת דוד  המתנדבים. אשר התנדבו מעצמם מרצונם שלא ע''פ הגורל ולפי שישיבת הכרכים קשה כי היוקר היה במקום רבת עם לזה תחשב לנדבה : (מצודת דוד)
{ג}  וְאֵלֶּה רָאשֵׁי הַמְּדִינָה אֲשֶׁר יָשְׁבוּ בִּירוּשָׁלִָם וּבְעָרֵי יְהוּדָה יָשְׁבוּ אִישׁ בַּאֲחֻזָּתוֹ בְּעָרֵיהֶם יִשְׂרָאֵל הַכֹּהֲנִים וְהַלְוִיִּם וְהַנְּתִינִים וּבְנֵי עַבְדֵי שְׁלֹמֹה: 
 רש"י  ואלה ראשי המדינה אשר ישבו בירושלים. הוא שנאמר בסמוך ובירושלים ישבו בני יהודה וגו' : (רש"י)
 מצודת דוד  ואלה וגו'. הם הנאמרים במקרא שאח''ז ובירושלים ישבו וכו' : איש. כ''א ישב במקום אחוזתו בעריהם שהיה להם מאז עד שלא גלו ישראל וכו' ר''ל הם היו היושבים באחוזתם : (מצודת דוד)
{ד}  וּבִירוּשָׁלִַם יָשְׁבוּ מִבְּנֵי יְהוּדָה וּמִבְּנֵי בִנְיָמִן מִבְּנֵי יְהוּדָה עֲתָיָה בֶן עֻזִּיָּה בֶּן זְכַרְיָה בֶן אֲמַרְיָה בֶּן שְׁפַטְיָה בֶן מַהֲלַלְאֵל מִבְּנֵי פָרֶץ: 
 רש"י  מבני יהודה עתיה וגו'. חוזר ומפרש מבני יהודה מי ומי היו וכל הפרשה אינה מונה כי אם הגדולים והחשובים שבהם : (רש"י)
 מצודת דוד  מבני יהודה וגו'. ולפי שלא ישבו בה מבני עשרת השבטים כ''א מתי מספר לזה לא זכרם פה עם שנזכרו בד''ה : (מצודת דוד)
{ה}  וּמַעֲשֵׂיָה בֶן בָּרוּךְ בֶּן כָּל חֹזֶה בֶּן חֲזָיָה בֶן עֲדָיָה בֶן יוֹיָרִיב בֶּן זְכַרְיָה בֶּן הַשִּׁלֹנִי: 
 מצודת דוד  בן השלוני. מבני שלה בן יהודה : (מצודת דוד)
{ו}  כָּל בְּנֵי פֶרֶץ הַיֹּשְׁבִים בִּירוּשָׁלִָם אַרְבַּע מֵאוֹת שִׁשִּׁים וּשְׁמֹנָה אַנְשֵׁי חָיִל: (ס) 
 מצודת דוד  כל בני פרץ. ומספר בני שלה כללם בד''ה עם בני זרח שלא הוזכרו פה : (מצודת דוד)
{ז}  וְאֵלֶּה בְּנֵי בִנְיָמִן סַלֻּא בֶּן מְשֻׁלָּם בֶּן יוֹעֵד בֶּן פְּדָיָה בֶן קוֹלָיָה בֶן מַעֲשֵׂיָה בֶּן אִיתִיאֵל בֶּן יְשַׁעְיָה: {ח}  וְאַחֲרָיו גַּבַּי סַלָּי תְּשַׁע מֵאוֹת עֶשְׂרִים וּשְׁמֹנָה: 
 מצודת דוד  ואחריו. במעלה וחשיבות : תשע וגו'. ועמו תשע מאות וכו' : (מצודת דוד)
{ט}  וְיוֹאֵל בֶּן זִכְרִי פָּקִיד עֲלֵיהֶם וִיהוּדָה בֶן הַסְּנוּאָה עַל הָעִיר מִשְׁנֶה: (פ) 
 רש"י  פקיד. ממונה : משנה. אחר (הפקיד) : (רש"י)
 מצודת דוד  פקיד עליהם. היה ממונה עליהם לראש : משנה. שני במעלה אל המושל הממונה על העיר : (מצודת דוד)
 רלב"ג  ויהודה בן הסנואה על העיר משנה. ר''ל משנה לפחה ואפשר שהיה משנה לפקיד והוא היותר נראה : (רלב"ג)
{י}  מִן הַכֹּהֲנִים יְדַעְיָה בֶן יוֹיָרִיב יָכִין: 
 מצודת דוד  מן הכהנים. אשר ישבו בירושלים היו ידעיה וכו' : (מצודת דוד)
{יא}  שְׂרָיָה בֶן חִלְקִיָּה בֶּן מְשֻׁלָּם בֶּן צָדוֹק בֶּן מְרָיוֹת בֶּן אֲחִיטוּב נְגִד בֵּית הָאֱלֹהִים: 
 רש"י  נגיד. ממונה : נגיד בית האלהים. ממונה על בית אלהים : (רש"י)
 מצודת דוד  נגיד. ממונה של בית אלהים : (מצודת דוד)
 רלב"ג  נגיד בית האלהים. ר''ל ממונה על בית האלהים : (רלב"ג)
{יב}  וַאֲחֵיהֶם עֹשֵׂי הַמְּלָאכָה לַבַּיִת שְׁמֹנֶה מֵאוֹת עֶשְׂרִים וּשְׁנָיִם וַעֲדָיָה בֶּן יְרֹחָם בֶּן פְּלַלְיָה בֶּן אַמְצִי בֶן זְכַרְיָה בֶּן פַּשְׁחוּר בֶּן מַלְכִּיָּה: 
 רש"י  ואחיהם עושה המלאכה לבית. וחבריהם שהיו עובדים עבודת הבית וקרבנותיו : (רש"י)
 מצודת דוד  ואחיהם. חבריהם של ידעיה כו' עושי מלאכת עבודת המזבח היו במספר שמונה מאות וכו' : ועדיה וגו'. אף הוא היה מהיושבים בירושלים : (מצודת דוד)
{יג}  וְאֶחָיו רָאשִׁים לְאָבוֹת מָאתַיִם אַרְבָּעִים וּשְׁנָיִם וַעֲמַשְׁסַי בֶּן עֲזַרְאֵל בֶּן אַחְזַי בֶּן מְשִׁלֵּמוֹת בֶּן אִמֵּר: 
 רש"י  ראשים לאבות. ראשי בית אב ממשפחות הכהנים : (רש"י)
 מצודת דוד  ואחיו. חבריו של עדיה אשר היו ראשים למשפחת אבותם היו במספר מאתים וכו' ואף הם ישבו בירושלים : ועמשסי וכו'. אף הוא ישב בירושלים : (מצודת דוד)
{יד}  וַאֲחֵיהֶם גִּבּוֹרֵי חַיִל מֵאָה עֶשְׂרִים וּשְׁמֹנָה וּפָקִיד עֲלֵיהֶם זַבְדִּיאֵל בֶּן הַגְּדוֹלִים: (ס) 
 רש"י  ופקיד עליהם. ממונה עליהם : (רש"י)
 מצודת דוד  ואחיהם. של ראשי האבות : (מצודת דוד)
{טו}  וּמִן הַלְוִיִּם שְׁמַעְיָה בֶן חַשּׁוּב בֶּן עַזְרִיקָם בֶּן חֲשַׁבְיָה בֶּן בּוּנִּי: 
 מצודת דוד  ומן הלוים. אשר ישבו בירושלים היו שמעיה וכו' : (מצודת דוד)
{טז}  וְשַׁבְּתַי וְיוֹזָבָד עַל הַמְּלָאכָה הַחִיצֹנָה לְבֵית הָאֱלֹהִים מֵרָאשֵׁי הַלְוִיִּם: 
 רש"י  על המלאכה החיצונה. אשר לבית כגון בנייני בדק הבית ועצי המערכה שהיו מביאים מבחוץ : (רש"י)
 מצודת דוד  על המלאכה וכו'. היו ממונים על המלאכה הנעשה חוץ למקדש והיא לצורך המקדש כגון להביא עצים ואבנים לצורך בדק הבית וכדומה : מראשי הלוים. והם היו ראשי הלוים : (מצודת דוד)
 רלב"ג  על המלאכה החיצונה לבית האלהים. ר''ל שהוא היה ממונה על מלאכת בדק הבית במה שיצטרך מהמלאכה בחצר הכהנים והעזרות ובכלל כל מה שהוא מצטרך במה שהוא חיצון מבית האלהים : (רלב"ג)
{יז}  וּמַתַּנְיָה בֶן מִיכָה בֶּן זַבְדִּי בֶן אָסָף רֹאשׁ הַתְּחִלָּה יְהוֹדֶה לַתְּפִלָּה וּבַקְבֻּקְיָה מִשְׁנֶה מֵאֶחָיו וְעַבְדָּא בֶּן שַׁמּוּעַ בֶּן גָּלָל בֶּן (ידיתון) יְדוּתוּן: 
 רש"י  ראש התחלה יהודה לתפלה. הוא היה ראש וממונ' וגדול לפתוח תחלה להודות בתפלה ובזמירות שירותיהם של לוים, יהודה כמו יודה והה''א נכנסת בתיבה שלא לצורך כמו יוסף יהוסף : (רש"י)
 מצודת דוד  ראש התחלה, יהודה לתפלה. הוא היה הראש להתחיל בתחלה את ההודות וההלול לעת בוא זמן התפלה : משנה מאחיו. היה שני לו מבין שאר אחיו : ועבדא וגו'. אף הוא ישב בירושלי' : (מצודת דוד)
 מצודת ציון  יהודה. מלשון הודות והלל : (מצודת ציון)
 רלב"ג  ראש התחלה יהודה לתפלה. ר''ל שהוא היה ראש לאשר יודה תחלה מהלוים לתפלה לשם יתברך והם המשוררים ובקבקיה היה השני לו להודות לתפלה : (רלב"ג)
{יח}  כָּל הַלְוִיִּם בְּעִיר הַקֹּדֶשׁ מָאתַיִם שְׁמֹנִים וְאַרְבָּעָה: (פ) {יט}  וְהַשּׁוֹעֲרִים עַקּוּב טַלְמוֹן וַאֲחֵיהֶם הַשֹּׁמְרִים בַּשְּׁעָרִים מֵאָה שִׁבְעִים וּשְׁנָיִם: 
 רש"י  והשוערים. ממונין על שערי המקדש : (רש"י)
{כ}  וּשְׁאָר יִשְׂרָאֵל הַכֹּהֲנִים הַלְוִיִּם בְּכָל עָרֵי יְהוּדָה אִישׁ בְּנַחֲלָתוֹ: 
 רש"י  איש בנחלתו. כל אחד בנחלתו היו יושבים : (רש"י)
 מצודת דוד  בכל ערי יהודה. ישבו בכל ערי יהודה כל איש בנחלתו : (מצודת דוד)
{כא}  וְהַנְּתִינִים יֹשְׁבִים בָּעֹפֶל וְצִיחָא וְגִשְׁפָּא עַל הַנְּתִינִים: (פ) 
 רש"י  בעופל. מקום אחד אשר בירושלים : על הנתינים. ממונים על הנתינים : (רש"י)
 מצודת דוד  יושבים. היו יושבים בעופל והוא שם מגדל בירושלים : על הנתינים. פקידים על הנתינים : (מצודת דוד)
 רלב"ג  והנתינים יושבים בעפל. ר''ל בגובה העיד והוא קרוב לבית המקדש כדי שיהיו קרובים לעשות המלאכה אשר תצטרך שם : (רלב"ג)
{כב}  וּפְקִיד הַלְוִיִּם בִּירוּשָׁלִַם עֻזִּי בֶן בָּנִי בֶּן חֲשַׁבְיָה בֶּן מַתַּנְיָה בֶּן מִיכָא מִבְּנֵי אָסָף הַמְשֹׁרְרִים לְנֶגֶד מְלֶאכֶת בֵּית הָאֱלֹהִים: 
 רש"י  ופקיד הלוים. ממונה על הלוים אשר בירושלים : לנגד מלאכת. על מלאכת הבית ממונה כגון בנייני בדק הבית ושאר דברים שמוציאין ממון למעשה (למעשר) הבית כענין שנאמר למעלה ושבתי ויוזבד על המלאכה החיצונה וגו' : (רש"י)
 מצודת דוד  ופקיד וגו'. הפקיד על הלוים אשר ישבו בירושלים היה עוזי וכו' : לנגד מלאכת. הם היו הממונים על מלאכת הבית לחזק את הבדק ולהוסיף בבנין : (מצודת דוד)
 רלב"ג  ופקיד הלוים בירושלים וגו'. ר''ל שהוא היה ממונה לנגד מלאכת בית האלהים לכל המצטרך שם לעושי המלאכה והוא היה מוציא כל ההוצאות כי מצות המלך ארתחששתא היתה עליהם שיהיו ממונים על זה כי מממון המלך היה נעשה כל זה : (רלב"ג)
{כג}  כִּי מִצְוַת הַמֶּלֶךְ עֲלֵיהֶם וַאֲמָנָה עַל הַמְשֹׁרְרִים דְּבַר יוֹם בְּיוֹמוֹ: 
 רש"י  כי מצות המלך עליהם. והמלך היה מאמין בהם : על המשוררים. להוציא ממון מאוצר המלך דריוש : דבר יום ביומו. כדי לעשות צרכי הבית : (רש"י)
 מצודת דוד  כי מצות המלך עליהם. המלך צוה עליהם שיהיו הם הממונים על המלאכה. ואמנה. קיום ותוקף המינוי הזאת הוטלה על המשוררים לתקן בדק הבית בכל יום ויום כפי הצורך : (מצודת דוד)
 מצודת ציון  ואמנה. ענין קיום : (מצודת ציון)
 רלב"ג  ואמנה על המשוררים דבר יום ביומו. כי המלך נתן האמונה הזאת על המשוררים דבר יום ביומו שיאמרו כמה היתה ההוצאה ביום ההוא ויאמנו : (רלב"ג)
{כד}  וּפְתַחְיָה בֶּן מְשֵׁיזַבְאֵל מִבְּנֵי זֶרַח בֶּן יְהוּדָה לְיַד הַמֶּלֶךְ לְכָל דָּבָר לָעָם: 
 רש"י  ליד המלך. הוא היה מצרן לעצת המלך דריוש : לכל דבר. לכל דבריהם אשר לעם לדבר עליהם אל המלך : (רש"י)
 מצודת דוד  ליד המלך. היה מוכן למקום המלך לשאול מעמו את כל הדבר המצטרך לעם : (מצודת דוד)
 רלב"ג  והנה פתחיה בן משיזבאל היה ליד המלך לכל דבר שיהיה לעם. ר''ל שהוא היה מקב מהם מנת המלך ושאר הדברים אשר יבאו למלך מהם : (רלב"ג)
{כה}  וְאֶל הַחֲצֵרִים בִּשְׂדֹתָם מִבְּנֵי יְהוּדָה יָשְׁבוּ בְּקִרְיַת הָאַרְבַּע וּבְנֹתֶיהָ וּבְדִיבֹן וּבְנֹתֶיהָ וּבִיקַּבְצְאֵל וַחֲצֵרֶיהָ: 
 מצודת דוד  ואל החצרים. אלה היושבים בערי החצרים הם ערי הפרזים מבלי חומה סביב. בשדותם. במקום רבוי השדות : ובנותיה. הכפרים הסמוכים לה : וחצריה. מקומות קטנות הסמוכות לה : (מצודת דוד)
 רלב"ג  ואל החצרים בשדותם. ר''ל אל העירות הבלתי מוקפות חומה כאמרו ובתי החצרים אשר אין להם חומה (יקרא כ''ה ל''א) : (רלב"ג)
{כו}  וּבְיֵשׁוּעַ וּבְמוֹלָדָה וּבְבֵית פָּלֶט: {כז}  וּבַחֲצַר שׁוּעָל וּבִבְאֵר שֶׁבַע וּבְנֹתֶיהָ: {כח}  וּבְצִקְלַג וּבִמְכֹנָה וּבִבְנֹתֶיהָ: {כט}  וּבְעֵין רִמּוֹן וּבְצָרְעָה וּבְיַרְמוּת: {ל}  זָנֹחַ עֲדֻלָּם וְחַצְרֵיהֶם לָכִישׁ וּשְׂדֹתֶיהָ עֲזֵקָה וּבְנֹתֶיהָ וַיַּחֲנוּ מִבְּאֵר שֶׁבַע עַד גֵּיא הִנֹּם: 
 מצודת דוד  ושדותיה. בבתי השדות : (מצודת דוד)
{לא}  וּבְנֵי בִנְיָמִן מִגָּבַע מִכְמָשׂ וְעַיָּה וּבֵית אֵל וּבְנֹתֶיהָ: 
 מצודת דוד  מגבע. מקום התחלת מושבותם היו מגבע וישבו בה ובמכמש וכו' : (מצודת דוד)
{לב}  עֲנָתוֹת נֹב עֲנָנְיָה: {לג}  חָצוֹר רָמָה גִּתָּיִם: {לד}  חָדִיד צְבֹעִים נְבַלָּט: {לה}  לֹד וְאוֹנוֹ גֵּי הַחֲרָשִׁים: {לו}  וּמִן הַלְוִיִּם מַחְלְקוֹת יְהוּדָה לְבִנְיָמִין: (פ) 
 רש"י  מחלקות יהודה לבנימין. היו מחלקין במחלקותם אנה ואנה בארץ יהודה ובנימין : (רש"י)
 מצודת דוד  מחלקות. היו נחלקים לחלקים לשבת אנה ואנה מנחלת יהודה עד נחלת בנימין כי ישבו בזה ובזה : (מצודת דוד)
 רלב"ג  ומן הלוים מחלקות יהודה לבנימין. ר''ל שכבר באו מחלקות מהם לארץ יהודה ולארץ בנימין : (רלב"ג)
נחמיה פרק-יב
{א}  וְאֵלֶּה הַכֹּהֲנִים וְהַלְוִיִּם אֲשֶׁר עָלוּ עִם זְרֻבָּבֶל בֶּן שְׁאַלְתִּיאֵל וְיֵשׁוּעַ שְׂרָיָה יִרְמְיָה עֶזְרָא: 
 רש"י  וישוע. הוא יהושע הכהן הגדול : (רש"י)
 מצודת דוד  וישוע. הוא יהושע כ''ג והוא עם זרובבל היו ראשי העולים : שריה. ר''ל ואלה הכהנים העולים שריה וכו' : (מצודת דוד)
 רלב"ג  עם זרובבל בן שאלתיאל וישוע. הוא יהושע בן יהוצדק הכהן הגדול : שריה ירמיה עזרא. כל אלו הנזכרים שהם ראשי הכהנים הם ראשי המשמרות ולא מנה בכאן מהם כי אם עשרים ושנים אולי לא היו שם אז משמרות יותר כי המשמרות היו עשרים וארבע בימי דוד : (רלב"ג)
{ב}  אֲמַרְיָה מַלּוּךְ חַטּוּשׁ: {ג}  שְׁכַנְיָה רְחֻם מְרֵמֹת: {ד}  עִדּוֹא גִנְּתוֹי אֲבִיָּה: {ה}  מִיָּמִין מַעַדְיָה בִּלְגָּה: {ו}  שְׁמַעְיָה וְיוֹיָרִיב יְדַעְיָה: {ז}  סַלּוּ עָמוֹק חִלְקִיָּה יְדַעְיָה אֵלֶּה רָאשֵׁי הַכֹּהֲנִים וַאֲחֵיהֶם בִּימֵי יֵשׁוּעַ: (פ) 
 רש"י  בימי ישוע. שהיו ראשים בימי יהושע כהן גדול : (רש"י)
 מצודת דוד  ואחיהם. ר''ל אשר עלו עם אחיהם והמה יתר הכהנים : בימי ישוע. חוזר הוא על הראשים לומר שהיו ראשי הכהנים בימי יהושע כ''ג : (מצודת דוד)
{ח}  וְהַלְוִיִּם יֵשׁוּעַ בִּנּוּי קַדְמִיאֵל שֵׁרֵבְיָה יְהוּדָה מַתַּנְיָה עַל הֻיְּדוֹת הוּא וְאֶחָיו: 
 רש"י  הידות. מן כלי שיר לומר שירה : (רש"י)
 מצודת דוד  והלוים. העולים עמהם היה ישוע וכו' : על הידות. אשר היה ממונה על ההודות וההילול לראש התחלה כמ''ש למעלה : מתניה וגו'. ראש התחלה יהודה וכו' : הוא ואחיו. הוא עלה עם אחיו הם אנשיו ובני סיעתו : (מצודת דוד)
 מצודת ציון  הידות. מלשון הודות והלול : (מצודת ציון)
 רלב"ג  והלוים ישוע וגו'. אלו היו ראשי משמרות : על הידות. בא במשקל השלם והוא הפקוד שהוא המקור מבנין הפעל. והרצון בו שהם היו ראשי המשמרות על דבר הודות ה' והם המשוררים : (רלב"ג)
{ט}  וּבַקְבֻּקְיָה (וענו) וְעֻנִּי אֲחֵיהֶם לְנֶגְדָּם לְמִשְׁמָרוֹת: 
 רש"י  למשמרות. כמו שמצינו (בדברי הימים א' כ''ד ואילך) שהלוים היו חלוקים לעשרים וארבעה משמרות : (רש"י)
 מצודת דוד  אחיהם. של מתניה ואנשיו : לנגדם. לעומתם ושוה להם היו חלוקים הם עם אנשיהם למשמרות כמוהם : (מצודת דוד)
{י}  וְיֵשׁוּעַ הוֹלִיד אֶת יוֹיָקִים וְיוֹיָקִים הוֹלִיד אֶת אֶלְיָשִׁיב וְאֶלְיָשִׁיב אֶת יוֹיָדָע: 
 רש"י  וישוע הוליד את יויקים וגו'. כל אלו שבמקרא זה היו כהנים גדולים : (רש"י)
 מצודת דוד  וישוע. יהושע כ''ג הוליד את יויקים ושמש הוא תחתיו בכהונה גדולה וכן כולם הנחשבים פה שמשו בכהונה גדולה זה אחר זה : (מצודת דוד)
 רלב"ג  וישוע הוליד את יהויקים וגו'. כל אלו היו כהנים גדולים דור אחר דור : (רלב"ג)
{יא}  וְיוֹיָדָע הוֹלִיד אֶת יוֹנָתָן וְיוֹנָתָן הוֹלִיד אֶת יַדּוּעַ: {יב}  וּבִימֵי יוֹיָקִים הָיוּ כֹהֲנִים רָאשֵׁי הָאָבוֹת לִשְׂרָיָה מְרָיָה לְיִרְמְיָה חֲנַנְיָה: 
 רש"י  ובימי יויקים. שהיה כהן גדול היו כהנים הללו הם היו ראשים ראשי בית אב למשמרותם : לשריה מריה. למשמרת של שריה היה מריה ראש בית אב ולמשמרת של ירמיה היה חנניה ראש בית אב וכן כולם ואת אשר לא פירש כל העשרי' וארבע משמרות לא דקדק המקרא בכך למנותם כולם : (רש"י)
 מצודת דוד  לשריה. למשמרת אנשי שריה היה מריה הראש וכן כולם ולא חש להזכיר כל הכ''ד משמרות והם המה ראשי הכהנים שזכר למעלה בקצת שינוי השמות וגם למעלה לא זכר כ''א כ''ב וכאן כלל בנימין ומועדיה באחת ולא זכר חטוש ואולי כללו במי : (מצודת דוד)
 רלב"ג  ובימי יויקים היו כהנים ראשי האבות וגו'. לפי שמנה במה שקדם ראשי משמרות הכהנים בימי יהושע הכהן הגדול בא למנות עתה ראשי המשמרות בימי יויקים בנו ואמר כי למשמר שריה היה מריה ראש. והנה לא זכרם כלם כי השמיט חטוש. אולי נתחברה משמרתו לאחת מהמשמרות והרצון באמרו לאביה זכרי למנימין כי זכרי היה ראש למשמר אביה ומנימין. או ירצה בזה כי פלטי היה ראש שני משמרות מנימין ומועדיה : (רלב"ג)
{יג}  לְעֶזְרָא מְשֻׁלָּם לַאֲמַרְיָה יְהוֹחָנָן: {יד}  (למלוכי) לִמְלִיכוּ יוֹנָתָן לִשְׁבַנְיָה יוֹסֵף: 
 רלב"ג  למליכו. הוא מלוך (לעיל ב') : (רלב"ג)
{טו}  לְחָרִם עַדְנָא לִמְרָיוֹת חֶלְקָי: 
 רלב"ג  לחרם. הוא רחם (לעיל ג') : למריות. הוא מרמות (שם) : (רלב"ג)
{טז}  (לעדיא) לְעִדּוֹא זְכַרְיָה לְגִנְּתוֹן מְשֻׁלָּם: {יז}  לַאֲבִיָּה זִכְרִי לְמִנְיָמִין לְמוֹעַדְיָה פִּלְטָי: 
 מצודת דוד  למנימין למועדיה. המשמרה ההיא היתה נקראת בשתי השמות ע''ש שניהם : (מצודת דוד)
 רלב"ג  למנימין. הוא מימין (לעיל ה') : למועדיה. הוא מעדיה (שם) : (רלב"ג)
{יח}  לְבִלְגָּה שַׁמּוּעַ לִשְׁמַעְיָה יְהוֹנָתָן: {יט}  וּלְיוֹיָרִיב מַתְּנַי לִידַעְיָה עֻזִּי: {כ}  לְסַלַּי קַלָּי לְעָמוֹק עֵבֶר: 
 רלב"ג  לסלי. הוא סלו (שם ז') : (רלב"ג)
{כא}  לְחִלְקִיָּה חֲשַׁבְיָה לִידַעְיָה נְתַנְאֵל: {כב}  הַלְוִיִּם בִּימֵי אֶלְיָשִׁיב יוֹיָדָע וְיוֹחָנָן וְיַדּוּעַ כְּתוּבִים רָאשֵׁי אָבוֹת וְהַכֹּהֲנִים עַל מַלְכוּת דָּרְיָוֶשׁ הַפָּרְסִי: (פ) 
 רש"י  הלוים בימי אלישיב. הלוים הללו היו ראשי בית אבות במשמרות הלוים בימי אלישיב הכהן הגדול והכהנים המנוין למעלה בסמוך הם היו ראשי בית אבות במשמרותם גם בימי אלישיב : על מלכות. בימי מלכות דריוש היה דבר זה : (רש"י)
 מצודת דוד  הלוים בימי אלישיב. רצה לומר הלוים אשר היו בימי אלישיב כהן גדול ובימי יוידע בנו אשר כהן תחתיו ובימי בנו יוחנן (הוא יונתן הנזכר למעלה והיה נקרא בשתי השמות) ובימי בנו ידוע בימי כולם היו כתובים ראשי אבות הלוים ההם ואף ראשי אבות הכהנים כמוהם היו כתובים לראשים על מלכות דריוש ר''ל ע''פ מצות המלך אבל לא היו הראשים ההם ראוים אל המעלה ההיא : (מצודת דוד)
 רלב"ג  כתובים ראשי אבות וגו'. ידמה שבימי דריוש הפרסי שהיה אבי ארתחששתא היה אלישיב כהן גדול ועוד היה כהן גדול בימי ארתחששתא אחרי מלכו יותר משלשים ושתים שנה כמו שיתבאר במה שיבוא מזה הספר והנה נעשה אז ספר כתובים בו אלו הראשים ואינו אתנו : (רלב"ג)
{כג}  בְּנֵי לֵוִי רָאשֵׁי הָאָבוֹת כְּתוּבִים עַל סֵפֶר דִּבְרֵי הַיָּמִים וְעַד יְמֵי יוֹחָנָן בֶּן אֶלְיָשִׁיב: 
 רש"י  ועד ימי יוחנן. כל אותן שהיו ראשי אבות הלוים עד ימי יוחנן כהן גדול מנוין שם בדברי הימים : (רש"י)
 מצודת דוד  בני לוי וגו'. ראשי האבות מבני לוי היו עוד כתובים על ספר דברי הימים למען יעמוד שמם לזכרון : ועד ימי וגו'. ר''ל אבל לא התמיד הדבר כ''א עד ימי יוחנן בן בנו של אלישיב כי כאשר כהן הוא עמד ובטלה לבל יעמדו עוד לזכרון : (מצודת דוד)
{כד}  וְרָאשֵׁי הַלְוִיִּם חֲשַׁבְיָה שֵׁרֵבְיָה וְיֵשׁוּעַ בֶּן קַדְמִיאֵל וַאֲחֵיהֶם לְנֶגְדָּם לְהַלֵּל לְהוֹדוֹת בְּמִצְוַת דָּוִיד אִישׁ הָאֱלֹהִים מִשְׁמָר לְעֻמַּת מִשְׁמָר: 
 רש"י  משמר לעומת משמר. שהיו חלוקים במשמרותם לומר שירה : (רש"י)
 מצודת דוד  וראשי הלוים. עתה חזר לחשוב ראשי הלוים שהיו בימי יויקים כדרך שחשב ראשי אבות הכהנים : ואחיהם. שאר ראשי האבות היו לנגדם ר''ל שוה להם אלו כאלו להודות ולהלל בההלולים אשר צוה דוד להלל בהם : משמר לעומת משמר. כל משמר היה שוה למשמר האחד ולא היה להאחד מעלה ויתרון על האחר והוא כפל ענין במ''ש : (מצודת דוד)
 רלב"ג  וראשי הלוים חשביה וגו'. הם ראשי משמרות המשוררים והם היו מהללים ומודים לה' יתברך במצות דוד איש האלהים : (רלב"ג)
{כה}  מַתַּנְיָה וּבַקְבֻּקְיָה עֹבַדְיָה מְשֻׁלָּם טַלְמוֹן עַקּוּב שֹׁמְרִים שׁוֹעֲרִים מִשְׁמָר בַּאֲסֻפֵּי הַשְּׁעָרִים: 
 רש"י  שוערים משמר. שוערים היו במשמר שלהם לשמור שערי הבית : באסופי. כמו בסיפי השערים : (רש"י)
 מצודת דוד  שומרים שוערים. הוא כפול במ''ש ולתוספת ביאור : משמר. המשמר הזה היה קבוע לשמוד באספי השערים והוא בית האספים הנזכר בד''ה והוא שם מקום על ענין ידוע אצלם : (מצודת דוד)
 רלב"ג  באספי השערים. ר''ל שהם היו ראשים ללוים הנאספים אל השערים לשמרם : (רלב"ג)
{כו}  אֵלֶּה בִּימֵי יוֹיָקִים בֶּן יֵשׁוּעַ בֶּן יוֹצָדָק וּבִימֵי נְחֶמְיָה הַפֶּחָה וְעֶזְרָא הַכֹּהֵן הַסּוֹפֵר: (פ) 
 רש"י  אלה בימי יויקים. אלה היו שוערים בימי יויקים : (רש"י)
 מצודת דוד  אלה וגו'. ראשי אבות הכהנים והלוים והשוערים האלו היו בימי יויקים וכו' : (מצודת דוד)
 מצודת ציון  הפחה. המושל : הסופר. החכם : (מצודת ציון)
 רלב"ג  אלה בימי יויקים וגו'. ידמה שקודם ימי דריוש הפרסי היו בירושלים נחמיה התרשתא ועזרא הכהן כמו שתמצא כי בימי כורש אמר התרשתא לקצת הכהנים המתיחסים לכהונה אשר לא יאכלו מקדש הקדשים וכבר נכתב שם גם כן נחמיה התרשתא שנאמר אשר בוא עם זרובבל ישוע נחמיה (עזרא ב' ב') : (רלב"ג)
{כז}  וּבַחֲנֻכַּת חוֹמַת יְרוּשָׁלִַם בִּקְשׁוּ אֶת הַלְוִיִּם מִכָּל מְקוֹמֹתָם לַהֲבִיאָם לִירוּשָׁלִָם לַעֲשֹׂת חֲנֻכָּה וְשִׂמְחָה וּבְתוֹדוֹת וּבְשִׁיר מְצִלְתַּיִם נְבָלִים וּבְכִנֹּרוֹת: 
 רש"י  ובחנוכת חומת ירושלים. בתשלום חומת העיר לקדש את העיר : ובתודות. ובהודאות : (רש"י)
 מצודת דוד  ובחנוכת וגו'. ובעת שעשו חנוכת החומה לקדש את העיר כמ''ש בסמוך : בקשו. חפשו אחר הלוים להביאם ממקומם לירושלים : מצלתים. על המצלתים וכו' : (מצודת דוד)
 מצודת ציון  ובחנוכת. התחלת דבר מה לעמוד בה משם והלאה קרוי חנוך בל' מקרא : מצלתים וכו'. מיני כלי נגון : (מצודת ציון)
 רלב"ג  ובתודות ובשיר. הם לחמי תודה : (רלב"ג)
{כח}  וַיֵּאָסְפוּ בְּנֵי הַמְשֹׁרְרִים וּמִן הַכִּכָּר סְבִיבוֹת יְרוּשָׁלִַם וּמִן חַצְרֵי נְטֹפָתִי: 
 רש"י  ומן הככר. אשר סביבות ירושלים באו המשוררים : (רש"י)
 מצודת דוד  ויאספו. ר''ל נאספו מן ירושלים עצמה ומן הככר אשר סביבות ירושלים ומן וכו' : (מצודת דוד)
 מצודת ציון  הככר. המישור : (מצודת ציון)
{כט}  וּמִבֵּית הַגִּלְגָּל וּמִשְּׂדוֹת גֶּבַע וְעַזְמָוֶת כִּי חֲצֵרִים בָּנוּ לָהֶם הַמְשֹׁרֲרִים סְבִיבוֹת יְרוּשָׁלִָם: 
 רלב"ג  כי חצרים בנו להם המשוררים סביבות ירושלים. ר''ל שהם בנו סביבות ירושלים ערי הפרזי לשבת בם : (רלב"ג)
{ל}  וַיִּטַּהֲרוּ הַכֹּהֲנִים וְהַלְוִיִּם וַיְטַהֲרוּ אֶת הָעָם וְאֶת הַשְּׁעָרִים וְאֶת הַחוֹמָה: 
 רש"י  ויטהרו. תחלה טהרו את עצמן ואח''כ טהרו את אחרים : ואת השערים ואת החומה. שלא תהיה טומאה שם בעיר : (רש"י)
 מצודת דוד  ויטהרו. טבלו מטומאתן : ויטהרו את העם. זרזו את העם לטהר עצמן : ואת השערים. טהרו את השערים מכל טומאה ומיאוס : (מצודת דוד)
 רלב"ג  ויטהרו הכהנים והלוים וגו'. הנה תחלה נטהרו הם בעצמם ואחר כן טהרו העם והשערים והחומה מכל טומאה : (רלב"ג)
{לא}  וָאַעֲלֶה אֶת שָׂרֵי יְהוּדָה מֵעַל לַחוֹמָה וָאַעֲמִידָה שְׁתֵּי תוֹדֹת גְּדוֹלֹת וְתַהֲלֻכֹת לַיָּמִין מֵעַל לַחוֹמָה לְשַׁעַר הָאַשְׁפֹּת:
 רש"י  מעל לחומה. שקדש את העיר והלכו השרים ובית דין והכהנים והלוים עם שתי תודות סביב לעיר הכל כמפורש במסכת שבועות כדי לקדש את העיר : שתי תודות. שתי לחמי תודה כל לחם ולחם קרוי תודה : ותהלוכות לימין. וכאשר יצאו מן העיר כדי לסובבה הלכו לצד ימינה : (רש"י)
 מצודת דוד  מעל לחומה. למעלה על החומה : ואעמידה. ר''ל הבאתי שמה שתי לחמי תודה גדולות ר''ל מלחם החמץ שבתודה שהן גדולות מן המצות שבתודה כן ארז''ל ובהן היו מסבבים את העיר לקדשה : ותהלוכות. התחלת ההלוך בהן היה אל הימין : מעל לחומה. ר''ל מן המקום אשר העלם על החומה הורידם והלכו עמהן לפני שער האשפות : (מצודת דוד)
 רלב"ג  ותהלכות לימין מעל לחומה. ר''ל ששם היו בנוים מקומות יוכלו להלוך בהם (והם קוררדואר''ש בלע''ז) ועליהם העלה נחמיה את שרי יהודה : (רלב"ג)
{לב}  וַיֵּלֶךְ אַחֲרֵיהֶם הוֹשַׁעְיָה וַחֲצִי שָׂרֵי יְהוּדָה: 
 מצודת דוד  אחריהם. אחרי הנושאים את לחמי התודה : (מצודת דוד)
{לג}  וַעֲזַרְיָה עֶזְרָא וּמְשֻׁלָּם: 
 מצודת דוד  ועזריה וכו'. לפי שהמה היו מהיותר חשובים לזה פרטם בשמם : (מצודת דוד)
{לד}  יְהוּדָה וּבִנְיָמִן וּשְׁמַעְיָה וְיִרְמְיָה: (ס) 
 רש"י  יהודה ובנימין. שני שרים היו : (רש"י)
{לה}  וּמִבְּנֵי הַכֹּהֲנִים בַּחֲצֹצְרוֹת זְכַרְיָה בֶן יוֹנָתָן בֶּן שְׁמַעְיָה בֶּן מַתַּנְיָה בֶּן מִיכָיָה בֶּן זַכּוּר בֶּן אָסָף: 
 מצודת דוד  בחצוצרות. ההולך בחצוצרות היה זכריה וכו' : (מצודת דוד)
 רלב"ג  ומבני הכהנים בחצוצרות. כן צותה התורה שיהיו הכהנים תוקעים בחצוצרות על זבחי השלמים והתודות באות על זבח השלמים עם שזה היה יום שמחתם מפני חנכת חומת ירושלים : (רלב"ג)
{לו}  וְאֶחָיו שְׁמַעְיָה וַעֲזַרְאֵל מִלֲלַי גִּלֲלַי מָעַי נְתַנְאֵל וִיהוּדָה חֲנָנִי בִּכְלֵי שִׁיר דָּוִיד אִישׁ הָאֱלֹהִים וְעֶזְרָא הַסּוֹפֵר לִפְנֵיהֶם: 
 רש"י  ואחיו. חביריו של זכריה הכהן : (רש"י)
 מצודת דוד  ואחיו. של זכריה : בכלי שיר דוד. הלכו בכלי שיר של דוד : (מצודת דוד)
 רלב"ג  בכלי שיר דוד איש האלהים. הנה התקין דוד שירים להודות לה' יתברך והיו נתונים השירים ההם למנצחים על כלים מיוחדים מכלי זמר : (רלב"ג)
{לז}  וְעַל שַׁעַר הָעַיִן וְנֶגְדָּם עָלוּ עַל מַעֲלוֹת עִיר דָּוִיד בַּמַּעֲלֶה לַחוֹמָה מֵעַל לְבֵית דָּוִיד וְעַד שַׁעַר הַמַּיִם מִזְרָח: 
 רש"י  ועל שער העין. לפני שער העין הלכו סביבות העיר : ונגדם עלו. ולפניהם עלו משער העין למעלות של עיר דוד ואותן מעלות היו לחומה : (רש"י)
 מצודת דוד  ועל שער העין. משער האשפות הלכו אצל שער העין : ונגדם. נגד עצמן של ההולכים : במעלה לחומה. בדרך המעלה העולה על החומה : מעל. ומשם הלכו מלפני בית דוד ועד שער המים העומד במזרח : (מצודת דוד)
 מצודת ציון  ועל, מעל. ענינם כמו לפני ואצל : (מצודת ציון)
{לח}  וְהַתּוֹדָה הַשֵּׁנִית הַהוֹלֶכֶת לְמוֹאל וַאֲנִי אַחֲרֶיהָ וַחֲצִי הָעָם מֵעַל לְהַחוֹמָה מֵעַל לְמִגְדַּל הַתַּנּוּרִים וְעַד הַחוֹמָה הָרְחָבָה: 
 רש"י  והתודה השנית ההולכת למול. תודה אחרת שהיתה שנית לחברתה היתה הולכת נגד חברתה בשוה ולא זו אחר זו : ואני אחריה. ואני הייתי הולך אחריה של תודה : (רש"י)
 מצודת דוד  והתודה השנית. ר''ל אף נשאו את הלחם השנית : ההולכת למול. אשר הלכה מול נגד הלחם הראשונה בשוה לה זה אצל זה ורז''ל נחלקו בדבר : ואני אחריה. ואני הלכתי אחר הלחם ההיא מהצד שהלכה היא ועמי הלכו חצי העם העומדים מעל החומה : מעל למגדל. משער המים הלכו מלפני מגדל וכו' : (מצודת דוד)
 רלב"ג  והתודה השנית ההולכת למואל. הוא כמו למול. והרצון בזה לנגד המקום ההוא : (רלב"ג)
{לט}  וּמֵעַל לְשַׁעַר אֶפְרַיִם וְעַל שַׁעַר הַיְשָׁנָה וְעַל שַׁעַר הַדָּגִים וּמִגְדַּל חֲנַנְאֵל וּמִגְדַּל הַמֵּאָה וְעַד שַׁעַר הַצֹּאן וְעָמְדוּ בְּשַׁעַר הַמַּטָּרָה: 
 רש"י  ועמדו. שם היו עומדים שלא לילך יותר : (רש"י)
 מצודת דוד  ועמדו וגו'. שם עמדו ולא הלכו עוד יותר : (מצודת דוד)
 רלב"ג  בשער המטרה. הוא שער חצר המטרה שהיו שמים בו האסירים : (רלב"ג)
{מ}  וַתַּעֲמֹדְנָה שְׁתֵּי הַתּוֹדֹת בְּבֵית הָאֱלֹהִים וַאֲנִי וַחֲצִי הַסְּגָנִים עִמִּי: 
 רש"י  שתי התודות. שנשאו אותם לבהמ''ק : (רש"י)
 מצודת דוד  ותעמודנה. הביאו לחמי התודה והעמידו בבית ה' ואני אחריהם וחצי הסגנים הלכו עמי : (מצודת דוד)
{מא}  וְהַכֹּהֲנִים אֶלְיָקִים מַעֲשֵׂיָה מִנְיָמִין מִיכָיָה אֶלְיוֹעֵינַי זְכַרְיָה חֲנַנְיָה בַּחֲצֹצְרוֹת: 
 רש"י  בחצוצרות. היו תוקעין מתוך שמחתן : (רש"י)
 מצודת דוד  בחצוצרות. תקעו בחצוצרות : (מצודת דוד)
{מב}  וּמַעֲשֵׂיָה וּשְׁמַעְיָה וְאֶלְעָזָר וְעֻזִּי וִיהוֹחָנָן וּמַלְכִּיָּה וְעֵילָם וָעָזֶר וַיַּשְׁמִיעוּ הַמְשֹׁרְרִים וְיִזְרַחְיָה הַפָּקִיד: 
 מצודת דוד  וישמיעו. כן שם איש : המשוררים. המה היו המשוררים ובאו גם המה אל בית ה' לשורר ועמהם יזרחיה הממונה עליהם : (מצודת דוד)
{מג}  וַיִּזְבְּחוּ בַיּוֹם הַהוּא זְבָחִים גְּדוֹלִים וַיִּשְׂמָחוּ כִּי הָאֱלֹהִים שִׂמְּחָם שִׂמְחָה גְדוֹלָה וְגַם הַנָּשִׁים וְהַיְלָדִים שָׂמֵחוּ וַתִּשָּׁמַע שִׂמְחַת יְרוּשָׁלִַם מֵרָחוֹק: 
 מצודת דוד  גדולים. ר''ל מספר גדול ורב : כי האלהים שמחם. נתן שמחה בלבם : (מצודת דוד)
{מד}  וַיִּפָּקְדוּ בַיּוֹם הַהוּא אֲנָשִׁים עַל הַנְּשָׁכוֹת לָאוֹצָרוֹת לַתְּרוּמוֹת לָרֵאשִׁית וְלַמַּעַשְׂרוֹת לִכְנוֹס בָּהֶם לִשְׂדֵי הֶעָרִים מְנָאוֹת הַתּוֹרָה לַכֹּהֲנִים וְלַלְוִיִּם כִּי שִׂמְחַת יְהוּדָה עַל הַכֹּהֲנִים וְעַל הַלְוִיִּם הָעֹמְדִים: 
 רש"י  ויפקדו. לשון פקידות : הנשכות. כמו הלשכות של בית המקדש : לכנוס בהם. ובאותן הלשכות היו נותנים כל מתנותיהם של כהנים ולוים ומשם היו חולקין ביניהם : מנאות. כמו מנות : לכהנים ללוים. כהנים היו נוטלים הראוי להם והלוים הראוי להם : העומדים. ומשמשים שם לפני הקב''ה בתודות והודאות : (רש"י)
 מצודת דוד  ויפקדו. היו ממנים גזברים על הלשכות העשויות לאוצרות על התרומות ועל הראשית והיא החלה ועל המעשרות : לכנוס. להכניסו בהם מכל שדי הערים את המתנות אשר צותה התורה לתת לכהנים וללוים והם התרומות והמעשרות והוא כפל ענין במלות שונות לתוספת ביאור : כי שמחת יהודה. כי גדלה שמחת יהודה על הכהנים והלוים העומדים על עבודתם ולזה נתנו לב להיות זהירים בדבר המתנות הראוי להם להעמיד גזברים : (מצודת דוד)
 מצודת ציון  הנשכות. כמו הלשכות : מנאות. מתנות וחלק כמו ושלחו מנות (לעיל ח') : (מצודת ציון)
 רלב"ג  ויפקדו ביום ההוא אנשים על הנשכות. ר''ל שנתמנו פקידים על הלשכות לאוצרות לשים שם התרומות לכהנים והבכורים והמעשרות לכנוס בהם מנות הראיות מן התודה לכהנים וללוים לתבואות שדי הערים אשר ליהודה ובנימין כי רצה נחמיה שיובאו שם גם כן מנות הלוים כדי שיהיו הלוים פנוים לעבוד עבודתם בבית המקדש ולא יצטרכו לשוטט בערים לקחת מעשרותיהם : (רלב"ג)
{מה}  וַיִּשְׁמְרוּ מִשְׁמֶרֶת אֱלֹהֵיהֶם וּמִשְׁמֶרֶת הַטָּהֳרָה וְהַמְשֹׁרְרִים וְהַשֹּׁעֲרִים כְּמִצְוַת דָּוִיד שְׁלֹמֹה בְנוֹ: 
 מצודת דוד  וישמרו. מוסב למקרא שלפניו שאמר כי שמחת יהודה על הכהנים וכו' העומדים וישמרו משמרת אלהיהם בדבר העבודה המוטלת עליהם ובדבר הטהרה שלא תבוא טומאה למקדש ה' והמשוררים והשוערים החזיקו במשמרתם כאשר צוה דוד אל שלמה בנו וכמ''ש בדברי הימים : (מצודת דוד)
 רלב"ג  וישמרו משמרת אלהיהם. הוא שמירת בית האלהים ומשמרת הטהרה לשמור שלא תכנס טומאה בבית המקדש : (רלב"ג)
{מו}  כִּי בִימֵי דָוִיד וְאָסָף מִקֶּדֶם (ראש) רָאשֵׁי הַמְשֹׁרְרִים וְשִׁיר תְּהִלָּה וְהֹדוֹת לֵאלֹהִים: 
 מצודת דוד  כי בימי דויד. כי המשמרות נחלקו בימי דוד ואסף שהיו בימי קדם ראשי המשוררים ותקנו שיר של תהלה והודות לאלהים : (מצודת דוד)
{מז}  וְכָל יִשְׂרָאֵל בִּימֵי זְרֻבָּבֶל וּבִימֵי נְחֶמְיָה נֹתְנִים מְנָיוֹת הַמְשֹׁרְרִים וְהַשֹּׁעֲרִים דְּבַר יוֹם בְּיוֹמוֹ וּמַקְדִּשִׁים לַלְוִיִּם וְהַלְוִיִּם מַקְדִּשִׁים לִבְנֵי אַהֲרֹן: (פ) 
 רש"י  מניות. כמו מנות : ומקדישים ללוים. היו נותנים במעשר ללוים והם היו נוטלים מעשר מן המעשר ונותנים לכהנים : (רש"י)
 מצודת דוד  מניות המשוררים וגו'. המתנות הראויות לתת להם : דבר יום ביומו. דבר הראוי ביום זה נתנו ביומו ולא אחרו מן המועד : ומקדישים. היו מקדישים את המעשר לתת ללוים והלוים היו מקדישים את המעשר מן המעשר לתת לבני אהרן : (מצודת דוד)
 רלב"ג  נותנים מניות המשוררים וגו'. ר''ל שכבר היו נותנים להם מנות יחיו בהן דבר יום ביומו כדי שלא תשבת העבודה והיו מקדישין ממון ופירות לתת ללוים והלוים היו מקדישים לבני אהרן. או ירצה בזה שישראל היו מכינים המעשרות ללוים ונושאים אותם להם בבית המקדש והלוים היו מכינים לבני אהרן מעשר מן המעשר ונושאים אותו להם בלשכתם : (רלב"ג)
נחמיה פרק-יג
{א}  בַּיּוֹם הַהוּא נִקְרָא בְּסֵפֶר מֹשֶׁה בְּאָזְנֵי הָעָם וְנִמְצָא כָּתוּב בּוֹ אֲשֶׁר לֹא יָבוֹא עַמֹּנִי וּמֹאָבִי בִּקְהַל הָאֱלֹהִים עַד עוֹלָם: 
 מצודת דוד  ביום ההוא. ביום שקדשו את החומה : אשר לא יבוא וגו'. לא יקבלו גרים מהם להתחתן בם : (מצודת דוד)
{ב}  כִּי לֹא קִדְּמוּ אֶת בְּנֵי יִשְׂרָאֵל בַּלֶּחֶם וּבַמָּיִם וַיִּשְׂכֹּר עָלָיו אֶת בִּלְעָם לְקַלְלוֹ וַיַּהֲפֹךְ אֱלֹהֵינוּ הַקְּלָלָה לִבְרָכָה: 
 מצודת דוד  לא קדמו. לא באו לפניהם ללכת לקראתם בלחם ובמים בעת יצאו ממצרים : ויהפוך וגו'. גם זה קראו בתורה ולפי שלא רצה לעמוד בדבר רע לזה אמר גם ויהפוך וגו' : (מצודת דוד)
 מצודת ציון  לא קדמו. לא באו לפניהם כמו במה אקדם ה' (מיכה ו') : (מצודת ציון)
{ג}  וַיְהִי כְּשָׁמְעָם אֶת הַתּוֹרָה וַיַּבְדִּילוּ כָל עֵרֶב מִיִּשְׂרָאֵל: 
 רש"י  כל ערב. כל תערובות העכו''ם כמו וגם ערב רב עלה אתם (שמות י''ב) : (רש"י)
 מצודת דוד  כל ערב. כל תערובות מבני עמון ומואב : (מצודת דוד)
 רלב"ג  ויבדילו כל ערב מישראל. ידמה שנתגיירו מעמון ומואב והם הבדילום מישראל שלא יתחתנו בהם : (רלב"ג)
{ד}  וְלִפְנֵי מִזֶּה אֶלְיָשִׁיב הַכֹּהֵן נָתוּן בְּלִשְׁכַּת בֵּית אֱלֹהֵינוּ קָרוֹב לְטוֹבִיָּה: 
 רש"י  ולפני מזה. ומקודם לכן : קרוב לטוביה. אותו אלישיב הכהן היה קרוב לטוביה חברו של סנבלט ונתן שם הכהן כליו של טוביה : (רש"י)
 מצודת דוד  ולפני מזה. קודם זה ההבדל : נתון וכו'. ר''ל אשר היה יושב בלשכת של בית אלהינו הוא היה קרוב לטוביה ועמוני הנזכר למעלה חברו של סנבלט : (מצודת דוד)
 רלב"ג  קרוב לטוביה. הנה טוביה היה עמוני כמו שנזכר במה שקדם (ב' י''ט) : (רלב"ג)
{ה}  וַיַּעַשׂ לוֹ לִשְׁכָּה גְדוֹלָה וְשָׁם הָיוּ לְפָנִים נֹתְנִים אֶת הַמִּנְחָה הַלְּבוֹנָה וְהַכֵּלִים וּמַעְשַׂר הַדָּגָן הַתִּירוֹשׁ וְהַיִּצְהָר מִצְוַת הַלְוִיִּם וְהַמְשֹׁרְרִים וְהַשֹּׁעֲרִים וּתְרוּמַת הַכֹּהֲנִים: 
 רש"י  ויעש. אלישיב : לפנים. שם היו נותנים קודם שבאתי לירושלים : מצות הלוים. מתנות הראויות ללוים : (רש"י)
 מצודת דוד  ויעש לו לשכה. אלישיב עשה ותיקן לטוביה לשכה גדולה בחצר בית ה' ר''ל פנה לשכה למושבו : ושם. בלשכה ההיא היו נותנים בה לפנים קודם שפינה אותה אלישיב להיות לטוביה למושב : את המנחה. סולת למנחות : הלבונה. הבאה על המנחה ועל לחם הפנים : והכלים. כלי בית המקדש : מצות הלוים. מה שאנו מצווים לתת ללוים. והמשוררים והשוערים. אמר זה להאשים את אלישיב ביותר וכאומר איך מלאה לבו לפנות מנות משרתי ה' להיות מקום פנוי לטוביה העמוני : (מצודת דוד)
 מצודת ציון  ויעש. ענין תקון כמו וימהר לעשות אותו (בראשית י''ח) : (מצודת ציון)
{ו}  וּבְכָל זֶה לֹא הָיִיתִי בִּירוּשָׁלִָם כִּי בִּשְׁנַת שְׁלֹשִׁים וּשְׁתַּיִם לְאַרְתַּחְשַׁסְתְּא מֶלֶךְ בָּבֶל בָּאתִי אֶל הַמֶּלֶךְ וּלְקֵץ יָמִים נִשְׁאַלְתִּי מִן הַמֶּלֶךְ: 
 רש"י  ובכל זה. ובכל המעשה הזה באתי אל המלך וחזרתי לבבל : נשאלתי. שיתן לי רשות לעלות לירושלים ולחזור : (רש"י)
 מצודת דוד  ובכל זה. בעת שנעשה הדבר הזה אשר פינה אלישיב את כל אלה בעבור טוביה. באתי אל המלך. ואז נעשה הדבר הרע הזה : ולקץ ימים. ולסוף ימים ולא פירש כמה : נשאלתי. שאלתי מעמו לתת לי רשות ללכת לירושלים : (מצודת דוד)
 מצודת ציון  נשאלתי. מל' שאלה ובקשה ועל כי שאלתו היה על עצמו אמר בלשון נפעל וכן נשאל נשאל דוד (שמואל א' כ') : (מצודת ציון)
 רלב"ג  ובכל זה לא הייתי בירושלים. ר''ל כאשר נעשית לשכה לטוביה בחצרי בית האלהים וזה כי בשנת שלשים ושתים לארתחששתא מלך בבל באתי אל המלך ולקץ שנה נשאלתי מן המלך ולקחתי רשות ממנו לשוב לירושלים : (רלב"ג)
{ז}  וָאָבוֹא לִירוּשָׁלִָם וָאָבִינָה בָרָעָה אֲשֶׁר עָשָׂה אֶלְיָשִׁיב לְטוֹבִיָּה לַעֲשׂוֹת לוֹ נִשְׁכָּה בְּחַצְרֵי בֵּית הָאֱלֹהִים: 
 מצודת דוד  ואבינה ברעה. נתתי לב להבין ברעת המעשה אשר עשה אלישיב בדבר טוביה לתקן ולפנות לו לשכה באחד מחצרות בית ה' : (מצודת דוד)
 מצודת ציון  נשכה. כמו לשכה : (מצודת ציון)
{ח}  וַיֵּרַע לִי מְאֹד וָאַשְׁלִיכָה אֶת כָּל כְּלֵי בֵית טוֹבִיָּה הַחוּץ מִן הַלִּשְׁכָּה: 
 מצודת דוד  וירע לי. הדבר הזה היה רע בעיני : את כל כלי וגו'. ר''ל כלי תשמישי הבית : (מצודת דוד)
{ט}  וָאֹמְרָה וַיְטַהֲרוּ הַלְּשָׁכוֹת וָאָשִׁיבָה שָּׁם כְּלֵי בֵּית הָאֱלֹהִים אֶת הַמִּנְחָה וְהַלְּבוֹנָה: (פ) 
 רש"י  ואומרה. צויתי לטהר ויטהרו הלשכות וגומר : (רש"י)
 מצודת דוד  ואומרה. צויתי על הדבר וטהרו הלשכות מכל דבר טומאה ומיאוס : ואשיבה שם וגו'. להיות בה כאשר היה מאז עד לא ישב בה טוביה : (מצודת דוד)
 רלב"ג  ואומרה ויטהרו הלשכות. ר''ל לשכת אלישיב ולשכת טוביה ואשיב שם בלשכת טוביה כלי בית האלהים את המנחה ואת הלבונה : (רלב"ג)
{י}  וָאֵדְעָה כִּי מְנָיוֹת הַלְוִיִּם לֹא נִתָּנָה וַיִּבְרְחוּ אִישׁ לְשָׂדֵהוּ הַלְוִיִּם וְהַמְשֹׁרְרִים עֹשֵׂי הַמְּלָאכָה: 
 רש"י  מניות. מנות : לא נתנה. שלא נתנו ישראל שם המתנות ועל כן ברחו והלכו להם אנה ואנה לשאול מתנותיהם ולא היו עוסקים כל כך בעבודתם : (רש"י)
 מצודת דוד  ואדעה. נודע לי אשר לא ניתן מתנות הלוים ואין להם די סיפוקם ולזה ברח כל אחד לשדהו לעבדה בחרישה וקצירה להחיות נפשו : עושי המלאכה. מלאכת השיר והגפת השערים : (מצודת דוד)
 רלב"ג  ואדעה כי מניות הלוים לא נתנה. ר''ל כי מנות הלוים לא נתנו להם בבית האלהים. ולזה ברחו איש לשדהו הלוים והמשוררים לחזור על הגרנות בעבור מנותיהם : (רלב"ג)
{יא}  וָאָרִיבָה אֶת הַסְּגָנִים וָאֹמְרָה מַדּוּעַ נֶעֱזַב בֵּית הָאֱלֹהִים וָאֶקְבְּצֵם וָאַעֲמִדֵם עַל עָמְדָם: 
 רש"י  ואקבצם. קבצתי את הכהנים והלוים להעמידם על משמרתם בעבודתם וכל ישראל היו מביאים להם שם מתנותם : (רש"י)
 מצודת דוד  מדוע נעזב. למה היא עזובה מן הלוים משרתי הבית : ואקבצם. קבצתי את הלוים והעמדתים על מקום מעמדם כ''א במשמרו כמו שהיה מאז : (מצודת דוד)
 מצודת ציון  ואריבה. מלשון ריב : (מצודת ציון)
 רלב"ג  ואריבה את הסגנים וגו'. ולא נתנו מנותיהם בבית ה' ללוים. ואקבץ את הלוים ואעמידם על עמדם הראשון וסבבתי שכל יהודה הביאו מעשר הדגן והתירוש והיצהר לאוצרות בית ה' למען לא יצטרכו הלוים לעזוב עבודת בית המקדש : (רלב"ג)
{יב}  וְכָל יְהוּדָה הֵבִיאוּ מַעְשַׂר הַדָּגָן וְהַתִּירוֹשׁ וְהַיִּצְהָר לָאוֹצָרוֹת: 
 מצודת דוד  וכל יהודה. כאשר חזרו הלוים למקומן חזרו גם הם להביא המעשרות אל האוצרות לחלקם ללוים : (מצודת דוד)
{יג}  וָאוֹצְרָה עַל אוֹצָרוֹת שֶׁלֶמְיָה הַכֹּהֵן וְצָדוֹק הַסּוֹפֵר וּפְדָיָה מִן הַלְוִיִּם וְעַל יָדָם חָנָן בֶּן זַכּוּר בֶּן מַתַּנְיָה כִּי נֶאֱמָנִים נֶחְשָׁבוּ וַעֲלֵיהֶם לַחֲלֹק לַאֲחֵיהֶם: (פ) 
 רש"י  כי נאמנים. היו לחלוק המתנות ביניהם : (רש"י)
 מצודת דוד  ואוצרה. שמתי אוצרים ר''ל ממונים וגזברים על האוצרות : ועל ידם. סמוך להם ונטפל אליהם היה חנן וכו' : נחשבו. בעיני העם : ועליהם. הטלתי עליהם לחלק את המעשר לאחיהם הלוים : (מצודת דוד)
 רלב"ג  כי נאמנים נחשבו וגו'. שהם בחזקת נאמנים והם ישיבו לאחיהם חלקם : (רלב"ג)
{יד}  זָכְרָה לִּי אֱלֹהַי עַל זֹאת וְאַל תֶּמַח חֲסָדַי אֲשֶׁר עָשִׂיתִי בְּבֵית אֱלֹהַי וּבְמִשְׁמָרָיו: 
 מצודת דוד  זכרה לי. לזכות בעבור זאת הטובה ואל תמחה החסדים וכו' : ובמשמריו. להעמיד על מכונם : (מצודת דוד)
 מצודת ציון  תמח. כמו תמחה והוא ענין מחיקה : (מצודת ציון)
 רלב"ג  ואל תמח חסדי. ואל תמחה : (רלב"ג)
{טו}  בַּיָּמִים הָהֵמָּה רָאִיתִי בִיהוּדָה דֹּרְכִים גִּתּוֹת בַּשַּׁבָּת וּמְבִיאִים הָעֲרֵמוֹת וְעֹמְסִים עַל הַחֲמֹרִים וְאַף יַיִן עֲנָבִים וּתְאֵנִים וְכָל מַשָּׂא וּמְבִיאִים יְרוּשָׁלִַם בְּיוֹם הַשַּׁבָּת וָאָעִיד בְּיוֹם מִכְרָם צָיִד: 
 רש"י  הערמות. אלומות של תבואה : ואעיד. העידותי בהם שלא לעשות : ביום מכרם ציד. ביום שהיו מוכרים מזון וציד, ציד כמו ויתן להם צידה לדרך (בראשית מ''ח) : (רש"י)
 מצודת דוד  דורכים גתות. דורכים ענבים בגתות להוציא היין : ומביאים הערמות. מביאים אל הבית הערמות התבואה ועומסים אותם על החמורים לשאתם : ואף יין וגו'. עומסים על החמורים לשאתם ולהביאם אל הבית ביום השבת : ואעיד. התריתי בהם לבל יעשו עוד כזאת : ביום וגו'. ר''ל ביום השוק שמוכרים בו את הצידה כי אז כולם מקובצים : (מצודת דוד)
 מצודת ציון  גתות. הכלי שדורכים בו הענבים להוציא היין קרוי גת וכן כדורך בגת (ישעיה ס''ג) : הערמות. כרי לתבואה כמו ויתנו ערמות (ד''ה ב' ל''א) : ועומסים. ענין הטענת משא כמו ויעמוס איש על חמורו (בראשית מ''ד) : ציד. מלשון צידה ומזון : (מצודת ציון)
 רלב"ג  דורכים גתות בשבת. הנה זו היא מלאכה מהמלאכות שיתחייבו עליהם בשבת : ומביאים הערמות וגו'. ר''ל שערמות התבואה היו טוענים על החמורים בשבת והנה ישראל הם מצווים על שביתת בהמתם : ואעיד ביום מכרם ציד. ר''ל הנה הזהרתי אותם מכל זה ביום שהיו מוכרים צדה ומזון ביום השבת : (רלב"ג)
{טז}  וְהַצֹּרִים יָשְׁבוּ בָהּ מְבִיאִים דָּאג וְכָל מֶכֶר וּמֹכְרִים בַּשַּׁבָּת לִבְנֵי יְהוּדָה וּבִירוּשָׁלִָם: 
 רש"י  והצורים. סוחרים של צור מביאים דגים למכור : (רש"י)
 מצודת דוד  והצורים. אנשי צור אשר ישבו בירושלים היו מביאים דגים וכל דבר הנמכר והיו מוכרים בשבת לישראל : ובירושלים. כאומר אף שהיא עיר קדושה ובה המקדש חללו בה את השבת : (מצודת דוד)
 מצודת ציון  דג. ר''ל קבוצת דגים : (מצודת ציון)
 רלב"ג  והנה הצורים והם סוחרי צור ישבו בה ביום השבת והיו מביאים דגים וכל סחורה בירושלים והיו מוכרים בה ביום השבת לבני יהודה : (רלב"ג)
{יז}  וָאָרִיבָה אֵת חֹרֵי יְהוּדָה וָאֹמְרָה לָהֶם מָה הַדָּבָר הָרָע הַזֶּה אֲשֶׁר אַתֶּם עֹשִׂים וּמְחַלְּלִים אֶת יוֹם הַשַּׁבָּת: 
 מצודת דוד  ומחללים וגו'. לקנות בה מיד הצורים : (מצודת דוד)
 מצודת ציון  חורי יהודה. שרי יהודה : (מצודת ציון)
 רלב"ג  והנה הריב נחמיה עם השרים בעבור שהיו מחללים את יום השבת באלו השלשה דברים אשר האחד הוא מדברי סופרים והוא הקניה והמכירה בשבת. והשנים הם מן התורה. האחד הוא שלא שבתה בהמתם בשבת והשני הוא עשותם מלאכה בשבת לדרוך את הגתות : (רלב"ג)
{יח}  הֲלוֹא כֹה עָשׂוּ אֲבֹתֵיכֶם וַיָּבֵא אֱלֹהֵינוּ עָלֵינוּ אֵת כָּל הָרָעָה הַזֹּאת וְעַל הָעִיר הַזֹּאת וְאַתֶּם מוֹסִיפִים חָרוֹן עַל יִשְׂרָאֵל לְחַלֵּל אֶת הַשַּׁבָּת: (פ) 
 מצודת דוד  כה עשו. לחלל את השבת : הזאת. ר''ל הידוע לכל : מוסיפים וגו'. על החרון שהיה על אבותינו : (מצודת דוד)
{יט}  וַיְהִי כַּאֲשֶׁר צָלֲלוּ שַׁעֲרֵי יְרוּשָׁלִַם לִפְנֵי הַשַּׁבָּת וָאֹמְרָה וַיִּסָּגְרוּ הַדְּלָתוֹת וָאֹמְרָה אֲשֶׁר לֹא יִפְתָּחוּם עַד אַחַר הַשַּׁבָּת וּמִנְּעָרַי הֶעֱמַדְתִּי עַל הַשְּׁעָרִים לֹא יָבוֹא מַשָּׂא בְּיוֹם הַשַּׁבָּת: 
 רש"י  ויהי כאשר צללו. כאשר נטו הצללים של ערב שבת בשערים צויתי לסגור דלתות העיר שלא יפתחו עד אחר שבת שלא יבואו הרוכלים בעיר למכור סחורתן כדי שלא יחללו ישראל את השבת על ידיהם : (רש"י)
 מצודת דוד  כאשר צללו. כאשר האריכו צללי השערים והוא לפנות הערב כי אז החמה בשפולי הרקיע ומתארך אז צל כל דבר : ויסגרו. לבל יבואו הצורים עם דבר ממכרם : לא יבוא. למען לא יבוא משא של כל ממכר בשבת דרך פתחים קטנים היו שם : (מצודת דוד)
 מצודת ציון  צללו. מלשון צל : (מצודת ציון)
 רלב"ג  ויהי כאשר צללו שערי ירושלים לפני השבת. זה הוא בערב שנטו הצללים בשערים. ואומרה ויסגרו השערים. כדי שלא יבאו שם הסוחרים ויהיו למכשול לבני יהודה שלא יזהרו מלקנות מהם בשבת : (רלב"ג)
{כ}  וַיָּלִינוּ הָרֹכְלִים וּמֹכְרֵי כָל מִמְכָּר מִחוּץ לִירוּשָׁלִָם פַּעַם וּשְׁתָּיִם: 
 רש"י  וילינו. והיו לנים הרוכלים והסוחרים ביום השבת מחוץ לירושלים פעם א' ושתי פעמים כדי שיבואו בני ישראל לפתוח השערים ולקנות מהם בשבת : (רש"י)
 מצודת ציון  הרוכלים. מוכרי הבושם : (מצודת ציון)
 רלב"ג  וילינו הרוכלים. הם הסוחרים : (רלב"ג)
{כא}  וָאָעִידָה בָהֶם וָאֹמְרָה אֲלֵיהֶם מַדּוּעַ אַתֶּם לֵנִים נֶגֶד הַחוֹמָה אִם תִּשְׁנוּ יָד אֶשְׁלַח בָּכֶם מִן הָעֵת הַהִיא לֹא בָאוּ בַּשַּׁבָּת: (ס) 
 רש"י  ואומרה אליהם. התריתי באותם הרוכלים : אם תשנו. אם תוסיפו לעשות פעם שנייה : מן העת. מן אותו יום והלאה לא באו ביום השבת : (רש"י)
 מצודת דוד  מדוע אתם לנים. כי חשש פן יצא מי אליהם לקנות מה מהם : אם תשנו. אם תלינו שם פעם שנית ר''ל עוד פעם אזי אשלח בכם יד לענוש אתכם : (מצודת דוד)
 מצודת ציון  לנים. מל' לינה : תשנו. מל' שנית : (מצודת ציון)
 רלב"ג  אם תשנו. ר''ל אם תוסיפו שנית לעשות כן אשלח ידי בכם ליסר אתכם שלא תוסיפו לעשות כדבר הזה ומפני זה נזהרו ולא באו בירושלים מהעת ההיא בשבת : (רלב"ג)
{כב}  וָאֹמְרָה לַלְוִיִּם אֲשֶׁר יִהְיוּ מִטַּהֲרִים וּבָאִים שֹׁמְרִים הַשְּׁעָרִים לְקַדֵּשׁ אֶת יוֹם הַשַּׁבָּת גַּם זֹאת זָכְרָה לִּי אֱלֹהַי וְחוּסָה עָלַי כְּרֹב חַסְדֶּךָ: (פ) 
 מצודת דוד  אשר יהיו מטהרים. ר''ל שיטהרו לטבול ולטהר עצמן ויהיו באים ושומרים את השערים בעוד יום וזהו לקדש את יום השבת ר''ל שלא יבאו משקדש היום כי לא לכבוד יחשב לשבת לבא משתחשך (כי כל המשמרות היו מתחדשות משבת לשבת כמ''ש בד''ה) : גם זאת. גם הטובה הזאת זכרה לי לזכות : כרוב חסדך. גם גמול מעשה הטוב לחסד יחשב וכמ''ש מי הקדמני ואשלם (איוב מ''א) : (מצודת דוד)
 מצודת ציון  וחוסה. ענין חמלה כמו אתה חסת על הקיקיון (יונה ד') : (מצודת ציון)
 רלב"ג  ואומרה ללוים שיהיו כלם מטהרים ויבאו לשמור השערים בשבת כל משמרות השוערים להוסיף קדושה וכבוד ליום השבת ואמנם צוה זה כי השבת לא היה נכר במקדש כי הכהנים היו עובדים עבודתם בשבת. ולזה צוה שיהיה בו זה ההיכר : (רלב"ג)
{כג}  גַּם בַּיָּמִים הָהֵם רָאִיתִי אֶת הַיְּהוּדִים הֹשִׁיבוּ נָשִׁים (אשדודיות) אַשְׁדֳּדִיּוֹת (עמוניות) עַמֳּנִיּוֹת מוֹאֲבִיּוֹת: 
 רש"י  הושיבו נשים. אשר נשאו להם נשים של עכו''ם : (רש"י)
 מצודת דוד  הושיבו. ר''ל הושיבו בבתיהם לקחתם לנשים : (מצודת דוד)
{כד}  וּבְנֵיהֶם חֲצִי מְדַבֵּר אַשְׁדּוֹדִית וְאֵינָם מַכִּירִים לְדַבֵּר יְהוּדִית וְכִלְשׁוֹן עַם וָעָם: 
 רש"י  חצי מדבר. הרבה מבניהם היו מדברים לשון אשדודי' כאמותם : (רש"י)
 מצודת דוד  חצי. קצת מבניהם מדברים לשון אשדודית בלשון עם אמותם : וכלשון עם ועם. ר''ל וכן קצת מבני יתר העובדות גלולים היו מדברים כל אחד כפי לשון עם אמותם : (מצודת דוד)
{כה}  וָאָרִיב עִמָּם וָאֲקַלְלֵם וָאַכֶּה מֵהֶם אֲנָשִׁים וָאֶמְרְטֵם וָאַשְׁבִּיעֵם בֵּאלֹהִים אִם תִּתְּנוּ בְנֹתֵיכֶם לִבְנֵיהֶם וְאִם תִּשְׂאוּ מִבְּנֹתֵיהֶם לִבְנֵיכֶם וְלָכֶם: 
 רש"י  ואכה. נתתי להם מלקיות להלקותם כדי להוכיחם ולהזכירם : (רש"י)
 מצודת דוד  ואכה מהם. מקצת מהם : ואמרטם. תלשתי שער ראשם : אם תתנו. אם מעתה תתנו וגו' אזי יהיה עליכם עונש שבועה : (מצודת דוד)
 מצודת ציון  ואמרטם. ענין תלישת השער כמו ואיש כי ימרט ראשו (ויקרא י''ג) : (מצודת ציון)
 רלב"ג  ואקללם. הנה קצתם נדה והחרים. וקצתם הלקה ארבעים חסר אחת מפני עברם על מצות לא תעשה : ואמרטם. הוא מריטת השער ליסרם : (רלב"ג)
{כו}  הֲלוֹא עַל אֵלֶּה חָטָא שְׁלֹמֹה מֶלֶךְ יִשְׂרָאֵל וּבַגּוֹיִם הָרַבִּים לֹא הָיָה מֶלֶךְ כָּמֹהוּ וְאָהוּב לֵאלֹהָיו הָיָה וַיִּתְּנֵהוּ אֱלֹהִים מֶלֶךְ עַל כָּל יִשְׂרָאֵל גַּם אוֹתוֹ הֶחֱטִיאוּ הַנָּשִׁים הַנָּכְרִיּוֹת: 
 רש"י  גם אותו החטיאו. כל שכן שתהיו חוטאים ע''י נשיכם של עכו''ם וזהו שנאמר בסמוך ולכם הנשמע וגו' בתמיה כלומר שלמה מלך ישראל נמצא חטא על ידי נשי' של עכו''ם ואתם נשאתם נשים של עכו''ם להיות חוטאין : (רש"י)
 מצודת דוד  על אלה. בעבור נשים עכו''ם חטא שלמה כי הטו את לבבו לחטוא לה' : ובגוים הרבים וגו'. ועם שבכל העכו''ם הרבים לא היה מלך חכם כמוהו והדבר קשה להטות לב חכם אחר דעתו : ואהוב לאלהיו. והיה אהוב לה' עד שהמליכו על כל ישראל והיה לו להיות א''כ נזהר מאד לקיים מצות ה' : גם אותו. עם כל חכמתו ואהבת ה' אליו לא התחכם להשיב כגמול ונשיו העכו''ם יכלו לו לפתותו להטות לבבו אחר דעתן ולחטוא לה' : (מצודת דוד)
 רלב"ג  גם אותו החטיאו הנשים הנכריות. ואף על פי שהיה חכם גדול ושלם וכל שכן שיחטיאו אתכם : (רלב"ג)
{כז}  וְלָכֶם הֲנִשְׁמַע לַעֲשֹׂת אֵת כָּל הָרָעָה הַגְּדוֹלָה הַזֹּאת לִמְעֹל בֵּאלֹהֵינוּ לְהֹשִׁיב נָשִׁים נָכְרִיּוֹת: 
 מצודת דוד  ולכם. ר''ל א''כ כ''ש לכם שאינכם כשלמה היתכן להיות נשמע אליכם אשר תזידו לעשות את כל הרעה וגו' להושיב ולקחת נשים עכו''ם הלא בודאי יטו לבבכם לחטוא לה' : (מצודת דוד)
 מצודת ציון  למעול. ענין חטא ופשע : (מצודת ציון)
 רלב"ג  ולכם הנשמע לעשות את כל הרעה הגדולה וגו'. האם נשמע לכם במה ששמעתם מדברי התורה ומקללותיה למי שיעבור על דבריה מה שתתירו בו לעצמכם לעשות את כל הרעה הגדולה הזאת למעול באלהינו להושיב נשים נכריות הלא היה ראוי לכם שתקבלו מוסר ותיראו את ה' בראותכם הרעה הגדולה אשר אנחנו בה בעבור חטא אבותינו בכמו אלה הדברים : (רלב"ג)
{כח}  וּמִבְּנֵי יוֹיָדָע בֶּן אֶלְיָשִׁיב הַכֹּהֵן הַגָּדוֹל חָתָן לְסַנְבַלַּט הַחֹרֹנִי וָאַבְרִיחֵהוּ מֵעָלָי: 
 רש"י  ומבני יוידע. חתן לסנבלט. אחד מבני יוידע חתן לסנבלט צורר היהודים והברחתיהו מעלי למען לא יהיה רגיל בירושלים בשביל חתנו לראות את העיר ואת מוצאיה ואת מובאיה : (רש"י)
 מצודת דוד  ומבני יוידע. אחד מבני יוידע היה חתן לסנבלט צורר היהודים : ואבריחהו מעלי. גרשתי הבן ההוא מן העיר על כי לא רצה לגרש אשתו העכו''ם ובעבורו היה עוד סנבלט חותנו רגיל לבוא לירושלים והיה מרגל לדעת כל מה אשר נעשה בה ולכן גרש גם חתנו לבל יוסיף גם סנבלע לבוא עוד : (מצודת דוד)
 רלב"ג  ואבריחהו מעלי. בעבור התחתנו בגויי הארצות וכדי שלא יהיה רגיל סנבלט החורוני בירושלים בעבורו כי הוא היה מצרי יהודה ובנימין ואם יראה מוצאי העיר ומבואיה אולי יתישר להזיק ליושבי ירושלים : (רלב"ג)
{כט}  זָכְרָה לָהֶם אֱלֹהָי עַל גָּאֳלֵי הַכְּהֻנָּה וּבְרִית הַכְּהֻנָּה וְהַלְוִיִּם: 
 רש"י  זכרה להם. הטובה אשר עשו : (רש"י)
 מצודת דוד  זכרה להם. לענוש אותם על אשר גאלו ומאסו הכהונה בקחתם נשים עכו''ם כי עי''ז נפסלו מן הכהונה : וברית. וחללו ברית הכהונה והלוים כי בברית הבטיח להם המקום ב''ה להיות משרתים בבית ה' וכמ''ש ברית כהונת עולם (במדבר כ''ה) ובאו אליו וגרמו לחלל הברית כי נמאסו מן הכהונה : (מצודת דוד)
 מצודת ציון  גאלי. ענין טנוף ומאוס כמו ויגאלו מן הכהונה (לעיל ז') : (מצודת ציון)
 רלב"ג  על גאלי הכהנה. ר''ל שהיו מטנפים דבר הכהונה בהתערבם בגויי הארץ : (רלב"ג)
{ל}  וְטִהַרְתִּים מִכָּל נֵכָר וָאַעֲמִידָה מִשְׁמָרוֹת לַכֹּהֲנִים וְלַלְוִיִּם אִישׁ בִּמְלַאכְתּוֹ: 
 מצודת דוד  וטהרתים. אבל אני הייתי מטהר אותם מכל עבודת כוכבים כי השביעם בה' שלא יקחו עוד מבנותיהם כמ''ש למעלה : ואעמדה. העמדתי משמרות הכהנים והלוים להיות כל אחד במלאכתו בקביעות גמור : (מצודת דוד)
 מצודת ציון  משמרות. כל דבר המוטל על אנשים הרבה לעשות כל אחד בזמנו קרוי משמר כי ישמור לבוא בזמן הקבוע לו ולא יעבור : (מצודת ציון)
{לא}  וּלְקֻרְבַּן הָעֵצִים בְּעִתִּים מְזֻמָּנוֹת וְלַבִּכּוּרִים זָכְרָה לִּי אֱלֹהַי לְטוֹבָה: (פפפ) 
 רש"י  בעתים. לעתים היו כורתים עצים למערכה. ולבכורים. שהיו מביאים בכורים בפרק אחד לכל דבר ודבר קבעתי זמנו : (רש"י)
 מצודת דוד  ולקרבן העצים. את תקרובת העצים שעל מערכת המזבח קבעתי בעתים מזומנות מתי יבוא כל אחד : ולבכורים. קבעתי זמן לבכורים עד מתי יביאו הבכורים מראשית פרי האדמה : זכרה לי. הזכות הזאת להטיב לי בעבורה, חזק. (מצודת דוד)
 מצודת ציון  מזומנות. ענין הכנה וקביעות כמו לעתים מזומנים (לעיל י') : (מצודת ציון)
 רלב"ג  ולקרבן העצים בעתים מזומנות וגו'. ר''ל שסדרתי הכל סדור שלם כדי שיהיה הכל מוגבל ולא יחסר דבר ולזה סדרתי עתים יביאו בעת עת. מהם קרבן העצים למערכה אנשים ידועים כדי שיהיה הכל מוכן. וכן סדרתי עת לבכורי פירות האילן ועת אחר לבכורי התבואה יביאו אנשים באלו העתים בכוריהם. ובקש נחמיה מה' יתברך שיזכור לו כל זה לטובה אשר עשה לכבודו. הנה זה באור מה שראינו לבארו במה שהגבלנו באורו בזה המקום. ואולם התועלות המגיעים ממנו הם אלו. התועלת הראשון הוא להודיע שראוי לפחד תמיד ולברוח מן הספק ולזה זכר שאחר שנבנתה החומה והעמיד הדלתות שם בעיר ירושלים שומרים בשערים אנשי אמת ויראי אלהים כדי שיוכל לבטוח בהם שלא יפותו בשום פנים להסכים עם צרי יהודה ובנימין. וצוה עוד שלא יפתחו הדלתות בבקר עד חום השמש כי אולי אם יותר להם לפתחם קודם זה יקרה שיוכלו להכנס צרי יהודה ובנימין. ולזאת הסבה גם כן צוה שטרם ישכבו אנשי העיר בערב יסגרו הדלתות ולהעמיד משמרות לשמור בלילה בכל מבוי ומבוי לשמור העיר ולפי שראה שהעיר רחבת ידים וגדולה והעם מעט בתוכה ואין בתים בנוים השתדל שישבו שם שרי יהודה ועשירית שאר הגולה העולים מבבל. התועלת השני הוא להודיע שהוא ראוי שיופקדו בכל מלאכה גדולה ממונים ישגיחו בענין המלאכה ההיא שתהיה נעשית כהוגן ואם לא לא יתכן שתשלם המלאכה ההיא. ולזה זכר שאחר שהעמיד הדלתות שם על מנוים השוערים והמשוררים וזכר גם כן שעל כל משמר ומשמר היה ראש המשמר להשגיח על המשמר שלו. התועלת השלישי הוא להודיע שהכוונה במועדים הוא לעסוק בהם בתורה כי אז העם פנוים ממלאכה ויתכן להם זה ושהוא ראוי שישימו קצת היום בתור' ובקצתו יתענגו וישמחו לכבוד יום וב כי זה ממה שיתישרו בו לעמוד על מה שכונה התורה בענין המועדים. ולזה זכר שעזרא הסופר קרא בתורה נגד כל העם בראש השנה מאור הבקר עד מחצית היום ומחצי היום והלאה צוה שילכו לאכול ולשתות ולשמוח. ושישלחו מנות לאין נכון לו למען ישמחו העניים גם כן בשמחת יום טוב. ולהעיר גם כן שהוא ראוי לקרא התורה ביום טוב זכר כי בחג הסכות קראו בתורה בכל יום ויום. התועלת הרביעי הוא להודיע שדבר שבקדושה לא יתכן שיהיה בפחות מעשרה. ולזה זכר כי מפני שהיה עזרא עומד במגדל עץ עשו לדבר כדי שיהיה גבוה על העם וישמעו כלם דבריו והיה המגדל ההוא חולק רשות לעצמו הנה הוכרחו לעלות שם עמו אנשים מימינו ומשמאלו כדי שלא יאמרו דבר שבקדושה בפחות מעשרה. התועלת החמישי הוא להודיע שהוא ראוי בעת קריאת התורה שיטו כל העם אזניהם אל דברי התורה. ולזה הוא מבואר שאין ראוי שידברו כלל אבל ישמעו דברי התורה ויבינום כפי כחם. ולזה אמר שכאשר קרא עזרא בספר התורה היו אזני כל העם אל ספר התורה ושכאשר פתח עזרא הספר עמדו כל העם במקומם כדי שיהיו יותר מוכנים להטות אזניהם אל הדברים. ר''ל שאם היו מתנועעים והולכים זה פה וזה פה היתה מתבלבלת להם שמיעת הדברים. התועלת הששי הוא להודיע שהקורא בתורה הוא ראוי שיברך קודם הקריאה. ולזה זכר שכבר ברך עזרא את ה' האלהים אחרי זכרו פתיחת עזרא הסופר את ספר התורה ומזה יתבאר שהוא ראוי יותר שיברכו לאחריה כי אז הגיע התועלת ממצות הקריאה וזה יתבאר מברכת המזון שחייבה התורה בה אחר האכילה והשביעה כי אז הגיעה ההנאה לא קודם זה. התועלת השביעי הוא להודיע שהשומע ברכה מפי המברך הראוי לברך צריך לענות אמן. ולזה זכר שכאשר ברך עזרא את ה' האלהים ענו כל העם אמן. התועלת השמיני הוא להודיע שכאשר היה שם מי שיקרא בתורה בצבור ראוי שיהיה שם מי שיבין הדברים ההם לעם ויבארם להם. ולזה זכר שכבר היו שם רבים מבינים את העם לתורה והעם על עמדם לשמע דברי המבארים במה שקרא עזרא בספר התורה ושהם קראו בספר בתורת האלהים מפורש ושום שכל והבינו העם בתארי המקרא איך יתישר לעמוד מצורת הקריאה על כונת הכתוב. התועלת התשיעי הוא להודיע שאין ראוי לבכות ולהתאבל במועדים. אבל ראוי לשמוח בהם שמחת ה' לא שמחה מישרת לסור מאחריו. ולזה אמר נחמיה לישראל היום קדוש הוא לה' אל תתאבלו ואל תבכו ואמר להם אכלו משמנים ושתו ממתקים ושלחו מנות לאין נכון כי קדוש היום לאדונינו ואל תעצבו כי חדות ה' היא מעוזכם. התועלת העשירי הוא להודיע כי סכוך הסוכה ראוי שיהיה מעצים תלושים עם עלים וראוי שיבחרום יפי העלים וטובי הריח לפי מה שאפשר. וזה למדנו מאמרו צאו ההר והביאו עלי זית ועלי עץ שמן ועלי הדם ועלי תמרים ועלי עץ עבות לעשות סכות ככתוב. וזה אמנם הוא למצוה מן המובחר כי התורה לא דקדקה בנוי וטוב הריח. אבל אמרה בסכות תשבו מכל מקום וכבר בארנו שם מה הם הדברים שיתכן להיות מהם סכך. התועלת האחד עשר הוא להודיע שאין ראוי לעשות סוכה כי אם במקום מגולה לא בתוך הבית. ולזה זכר שכבר עשו להם סוכות איש על גגו ובחצרותיהם ובחצרות בית האלהים וברחובות העיר. התועלת השנים עשר הוא להודיע שהחוטא בשובו אל ה' ראוי שיכנע לבבו ויהיה נשבר ונדכה בשיצער עצמו בצום ובלבישת שקים ומה שידמה לזה ויתודה חטאו. ולזה ספר שכאשר שבו ישראל מחטאתם במה שהתחתנו עם גויי הארצות הנה נאספו ישראל בצום ובשקים ואדמה על ראשם ונבדלו מגויי הארצות אשר התחתנו בהם והתודו על חטאתיהם וגם על עונות אבותיהם אשר עליהם גם כן היה חרון אף ה' עליהם. והנה היה התועלת בהתודותם על עונות אבותיהם להעיר לבם כי על רוב חטאיהם נפלו ברעה אשר נפלו בה ומזה נתישרו לתת אל לבם לכרות ברית עם ה' ללכת בתורתו כמו שנזכר בזה הספור בסוף הדברים שנאמרו בזה הצום. התועלת השלשה עשר הוא להודיע כי ביום הצום ראוי לקרוא בתודה ברביעית היום הראשון ולהתודות לה' יתברך ולהשתחות לו ברביע האחרון כי אז הוא בצער גדול ותהיה מפני זה תפלתו יותר נשמעת ובמה שבין אדם יפשפש במעשיו לתקן עותתו. ולזה ספר כי ביום הצום קראו בספר התורה רביעית היום ורביעית היום התודו והשתחוו לה' אלהיהם. והתבאר שזה הרביעית היה האחרון מן היום ממה שאמרו בסוף אלה הדברים ובצרה גדולה אנחנו. התועלת הארבעה עשר הוא להודיע כי כשהיו אומרים ברכו במקדש היו אומרים ברכו את ה' אלהיכם מן העולם ועד העולם וברכו שם כבודו ומרומם על כל ברכה ותהלה והם היו עונין ברוך ה' אלהינו מן העולם ועד העולם וברוך שם שם כבודו ומרומם על כל ברכה ותהלה. ולזה ספר אמרו קומו ברכו את ה' אלהיכם מן העולם ועד העולם וגו'. התועלת החמשה עשר הוא להודיע שאין נמצא יתכן שיקרא בשם יו''ד ה''א וא''ו ה''א זולתי ה' יתברך וכבר בארנו שהענין הוא כן בבאורנו למה שאחר הטבע ובמאמר החמישי מספר מלחמות ה'. ולזה אמר אתה הוא ה' לבדך. התועלת הששה עשר הוא להודיע שה' יתברך שברא העולם בכללו הוא מעמיד אותו תמיד ונותן חיים וקיום לכל מה שיחיה ויתקיים לא כמו הענין בפועלים אשר בכאן שלא יצטרכו להם פעולותיהם אחר שפעלו אותם וזה כי התנועה אשר לצבא השמים אשר שמה ה' יתברך כלי לקיום כל אלו הדברים לא תהיה אלא מפני היותם משתחוים לה' יתברך. ר''ל כי מפני חשקם למה שציירו מעצם נימוס הנמצאות המושכל וסדרם וישרם אשר בנפש ה' יתברך יהיו נכספים להתנועע בתנועה המתחיבת מעצם הציור ההוא אשר מהתנועה ההיא יושפעו הרבה מהדברים אשר בכאן כמו שיסד להם ה' יתברך ביום הבראם. ולזה אמר ואתה מחיה את כלם וצבא השמים לך משתחוים. התועלת השבעה עשר הוא להודיע כי האותות והמופתים ששם ה' יתברך בפרעה ובכל עבדיו ובכל עם ארצו היה להועיל לישראל והוא שידעו כי הוא ה' ולא היה בו עול כנגד המצרים אף על פי שהקשה ה' יתברך רוח פרעה ואמץ את לבבו כי כבר ידע ה' יתברך כי הרשיעו מאד פרעה ועמו לעשות כנגד ישראל. ולזה נתחייבו לפול בזה העונש ורצה ה' יתברך שיגיע ממנו תועלת לישראל שידעו כי הוא ה'. ולזה אמר ותתן אותות ומופתים וגו'. התועלת השמונה עשר הוא לפרסם עוצם חסדי ה' יתברך לישראל בעבור בריתו עם האבות וזה שכבר ראה ענים במצרים ושמע צעקתם על ים סוף עם היותם בלתי ראוים אז מצד עצמם שתדבק בהם אז ההשגחה האלהית אך היה זה מצד בריתו עם האבות כמו שנזכר בתורה ואחרי כן הישירם ה' יתברך לעבודתו באופן נפלא מצד האותות והמופתים שהרבה להם במצרים ועל הים ובמדבר ובמעמד הר סיני ובתורתו השלמה ששמעו שם קצתה מפי ה' יתברך בקול ההוא הנפלא וקצתם מפי משה ועם כל זה הפליגו לחטוא תכף ועשו להם מסכה ולא עזבם עם כל זה במדבר אבל דבקה בהם השגחתו לכלכלם שם על דרך המופת וגם בדבר המרגלים מרו ועצבו את רוח קדשו והאריך ה' יתברך ענשם עד שלמות ארבעים שנה לחמול עליהם לפי מה שאפשר ותוך זה הזמן עשה להם מופתים עצומים על צד החנינה ועל צד התוכחת למען ייראו את ה' לטוב להם. וכאשר נתישרו ליראת ה' הדור הבא אחר דור המדבר נתן לפניהם מלכים אדירים ונתן ארצם נחלה לישראל עמו ולא ארך הזמן ושבו לחטוא שמנו ובעטו בה' יתברך ונתנו ביד אויביהם ובשובם נתן להם ה' יתברך מושיע וכן התמיד פעמים רבות גם אחרי כן בעת מלכיהם מרדו בה' יתברך ועזבו כל תורתו ושלח להם ה' יתברך את עבדיו הנביאים יום השכם ושלוח והעידו בהם להודיעם הרע הנפלא שיקרה להם אם לא יסורו מדרכם הרעה והנה האריך להם ה' יתברך זה מאד עד שראה שלא היתה בהם תקוה שישובו מדרכם הרעה ואז נפלו ברע בהדרגה עד שגלו מן הארץ במעלם וגם שם לא עזב חסדו מהם. אבל היו עיניו בהם לשמרם מהכליון בהיותם בארץ אויביהם וזה כלו ממה שיישיר שומעי אלו הדברים להכנע לעבודת ה' יתברך. ולזה כרתו כלם ברית עם ה' יתברך ללכת בתורתו ולקיים המצות אשר עזבום עד שכמעט נשכח זכרם מהם. התועלת התשעה עשר הוא להודיע שעבודת קצת הלוים היתה בשיר להודות לה'. ולזה היו שם משמרות ממונות על זה כאמרו והלוים ישוע בנוי וגו' (לעיל י''ב י') ואמר גם כן וראשי הלוים חשביה וגו' (שם כ''ד) משמר לעומ' משמר וכבר בארנו זה גם כן מדברי התורה אלא שהוא יותר מבואר בזה המקום ובספר דברי הימים. התועלת העשרים הוא להודיע שקדוש חומת ירושלים ראוי שיהיה בתודות ושיר. (בשני משבועות דף י''ד). התועלת העשרים ואחד הוא להודיע שאסור לקנות ולמכור בשבת ואף על פי שאינה מלאכה כי זה אולי יביא לעשות מלאכה ולזה אמר נחמיה לחורי יהודה שהם מחללים את יום השבת מפני קנותם ומכרם בשבת. ולזה צוה לסגור שערי ירושלים ביום השבת כדי שלא תבא שם שום סחורה בשבת לשמור ישראל מהכשל בזה. והנה זה האסר הוא מדברי סופרים לעשות משמרת למשמרת התורה. התועלת העשרים ושנים הוא להודיע שיש לדיין לענוש לפי שעה יותר מהשעור שיתחייב מצד התורה. ולזה ספר כי נחמיה הריב עם המתחתנים בגויי הארצות וקלל קצתם וקצתם הלקה ומרט שערם. ואם אין הקללה והמריטה ראויה לפי מה שהטילה התורה מהעונשים על זה. אך עשה זה נחמיה להוראת שעה מפני שהיה הדור פרוץ בזה. ולזה רצה להוכיחם בזה האופן גם השביעם באלהים שלא יעשו ככה לזאת הסבה. התועלת העשרים ושלשה הוא להודיע שעור זאת העבירה עד היכן הוא מגיע. ד''ל ההתחתן בגוים. והוא שגם שלמה שהיה נביא ואהוב מאד לאלהים החטיא אותו ההתחתן בגוים ואף על פי שכבר נתגיירו עד שכבר היה זה החטא סבה להגלות ישראל מעל אדמתם כי זה היה סבה להתחלק המלוכה והחלק המלוכה היה סבה להעשות עגלי הזהב אשר היה סבה בסוף הענין להכרית ישראל מעל אדמתם ויהודה ובנימין עמם כי למדו מלכי יהודה ממלכי ישראל לעשות הרע בעיני ה'. ולזה אמר הלא על אלה חטא שלמה מלך ישראל וגו'. התועלת העשרים וארבעה הוא לפרסם מה שהיה באלו הפעולות שעשה נחמיה מהשלמות והטוב כי הוא השלים בנין ירושלים בזה האופן הנפלא שקדם אשר היה בו מהחסידות והטוב מה שלא יעלם והעמיד עבודת בית המקדש באופן שלם בדרך שלא תשכח העבודה ונקה ישראל מכל סיג ועון כיד אלהיו הטובה עליו. ולזה אמר במקום מקום מאלו הפעולות זכרה לי אלהי לטובה למשוך לב האנשים להדמות פעולתיהם לפעולותיו. ובכאן נשלם ביאור זה הספר והיתה השלמתו בירח אדר שני של שנת תשעים ושמנה לפרט האלף הששי ליצירה. יתברך ויתעלה יוצר הכל אשר עזרני ברחמיו וברוב חסדיו על כל ברכה ותהלה אא''ס. תם ונשלם : (רלב"ג)
